<?xml version="1.0" encoding="UTF-8"?>
<?xml-model href="https://raw.githubusercontent.com/cligs/reference/master/tei/standard/cligs.rnc" type="application/relax-ng-compact-syntax"?>
<TEI xmlns="http://www.tei-c.org/ns/1.0">
    <teiHeader>
        <fileDesc>
            <titleStmt>
                <title type="main">Cinquantamila lire</title>
                <title type="short">Cinquantamila</title>
                <author>
                    <name type="full">Albertazzi, Adolfo</name>
                    <name type="short">Albertazzi</name>
                    <idno type="viaf">104161</idno>
                </author>
                <principal xml:id="uhk">Ulrike Henny-Krahmer</principal>
            </titleStmt>
            <extent>
                <measure unit="lines"/>
                <measure unit="divs"/>
                <measure unit="words"/>
                <measure unit="chars"/>
                <measure unit="size_kb"/>
            </extent>
            <publicationStmt>
                <publisher>
                    <ref target="http://cligs.hypotheses.org/">CLiGS</ref>
                </publisher>
                <availability status="free">
                    <licence target="https://creativecommons.org/licenses/by-sa/4.0/">CC BY-SA
                        4.0</licence>
                </availability>
                <date>2017</date>
                <idno type="cligs">it0009</idno>
                <idno type="url"/>
            </publicationStmt>
            <sourceDesc>
                <bibl type="digital-source"> "Cinquantamila lire." <seg rend="italic">Il diavolo
                        nell'ampolla. Novelle.</seg> Project Gutenberg, <idno>38637</idno>, <date
                        when="2012-01-21">January 21, 2012</date>, <ref
                        target="http://www.gutenberg.org/ebooks/38637"
                        >http://www.gutenberg.org/ebooks/38637</ref>. </bibl>
                <bibl type="print-source"> "Cinquantamila lire." <seg rend="italic">Il diavolo
                        nell'ampolla. Novelle.</seg> Milano: Fratelli Treves, Editori. <date
                        when="1918">1918</date>. Secondo migliaio. </bibl>
                <bibl type="edition-first" cert="medium"> "Cinquantamila lire." <seg rend="italic"
                        >Il diavolo nell'ampolla. Novelle.</seg> Milano: Fratelli Treves, Editori.
                        <date when="1918">1918</date>. </bibl>
            </sourceDesc>
        </fileDesc>
        <encodingDesc>
            <p/>
        </encodingDesc>
        <profileDesc>
            <abstract>
                <p/>
            </abstract>
            <textClass>
                <keywords scheme="keywords.csv">
                    <term type="author-gender">male</term>
                    <term type="author-continent">Europe</term>
                    <term type="author-country">Italy</term>
                    <term type="language">Italian</term>

                    <term type="form">prose</term>
                    <term type="supergenre">narrative</term>
                    <term type="genre">short story</term>
                    <term type="genre-title">novella</term>
                </keywords>
            </textClass>
        </profileDesc>
        <revisionDesc>
            <change when="2017-11-11" who="#uhk">Initial TEI version.</change>
        </revisionDesc>
    </teiHeader>
    <text>
        <body>
            <div>
                <head>Cinquantamila lire.</head>
                <p> Al triste annunzio — il commendatore Demetrio Lecci, nell’attraversare la
                    strada, era stato investito da un’automobile; commozione cerebrale e lesioni
                    interne; smarrimento della coscienza; nessuna speranza —; appena ricevuto il
                    terribile annunzio, Corrado Amaldi aveva lasciato in casa la moglie, affranta
                    essa pure, angosciata e tremante, ed era corso al letto dell’amico.</p>
                <p>Povero Demetrio! Giocondo, come sempre, nella faccia serena, era stato a trovar
                    Corrado il dì innanzi. Ed ora.... ora Demetrio moriva senza riconoscere l’amico.
                    Moriva: l’occhio vitreo e immoto; il volto disfatto e cereo; soli indizi di
                    ultima vita, il respiro affannoso e uno scattare intermittente del braccio e
                    della mano sinistra.</p>
                <p>Non reggendo a tal vista Amaldi, con un nodo alla gola, scappò nella camera
                    attigua e si abbattè su di una seggiola. Non poteva piangere.</p>
                <p>Ma a poco a poco reagì in sè, cercò dominarsi riflettendo; e si obbligò a
                    considerare i doveri che l’evento calamitoso e repentino imponeva a lui, l’amico
                    intimo, prediletto. Al commendatore non restava che un parente, quel nipote così
                    diverso da lui, e gli avevano telegrafato subito; ma quand’anche fosse arrivato
                    in tempo a veder morire lo zio, il discolo non ne avrebbe ottenuto il
                    perdono.</p>
                <p>E Amaldi ricordò che Demetrio gli aveva manifestato più volte il proposito di
                    diseredare il nipote vizioso e corrotto per beneficare le pie instituzioni a cui
                    aveva dato tutto sè stesso. E pensò: «Demetrio avrà fatto testamento. Se lo
                    trovasse qui in casa, il nipote lo trafugherebbe». Possibile?</p>
                <p>Possibile. Quando l’evento o il fatto che confonde e travolge è enorme, anche i
                    pensieri che a ragione fredda si giudicherebbero assurdi, sembrano giusti.</p>
                <p>Egli guardò allo scrittoio, quasi a confermarsi che ci fosse il testamento del
                    commendatore; poi, con improvvisa ripresa d’energia, s’alzò, chiamò il servo,
                    andò a sedere allo scrittoio, trasse dalla cartella un foglio e una busta e,
                    mentre scriveva, disse:</p>
                <p>— Giovanni, a scanso della mia e della vostra responsabilità....: qui dentro ci
                    potrebbero essere carte di molta importanza; credo convenga avvisare il
                    notaio.</p>
                <p>— Quel che fa lei....</p>
                <p>— Il dottor Neri.... Sapete?... Via Goito....</p>
                <p>Il vecchietto inchinandosi prese il biglietto; e uscì.</p>
                <p>Con i gomiti puntati sullo scrittoio, per sorreggere il capo, e strette le tempia
                    fra le palme, Amaldi ritenne nella mente il pensiero di prima, che non gli
                    pareva più ben chiarito e compiuto.</p>
                <p>No, non era possibile che un uomo come Demetrio Lecci avesse lasciato il
                    testamento in uno scrittoio aperto. No? Ma qual uomo è così prudente da non
                    cadere in qualche errore? Così prudente da aspettarsi a quarantadue anni un
                    infortunio mortale?</p>
                <p>D’altra parte, non poteva Demetrio aver pensato giustamente che Giovanni, meglio
                    che servo l’uomo di fiducia, e lui l’amico, vigilerebbero, e in ogni caso
                    provvederebbero alla custodia delle sue carte e all’adempimento delle sue
                    disposizioni?</p>
                <p>Fu così che la mano di Amaldi accompagnò il pensiero con moto spontaneo, proprio
                    per naturale conseguenza. Aperse il cassetto di mezzo e guardò. Ma senza
                    curiosità e intenzione ferma; con mente già inerte guardava, sollevando le prime
                    delle carte sparse che lo riempivano e....</p>
                <p>Quasi a ricevere un urto nel petto, quasi per difendersi istintivamente da un
                    assalto impensato, respinse il cassetto dello scrittoio, si levò in piedi con
                    tutto il sangue al capo, al volto, in un’apprensione ontosa, con un’impressione
                    indefinibile di colpa e di repugnanza, con un impeto d’ira e di rabbia contro sè
                    stesso, che già si lasciava afferrare da un dubbio insano; e non gli bastavan le
                    forze a divincolarsi, a sfuggirne la mostruosa, diabolica presa.</p>
                <p>Una lettera..., in una busta fina..., tra quelle carte, tra quei documenti...,
                    interpostavi come per caso o dimenticanza.</p>
                <p>Ricadde a sedere; riaperse; la tolse; ne guardò attento la soprascritta, vinto.
                    E: sì; la lettera, il carattere (.... anche il profumo) era di Rina. Di Rina?
                    Ebbene, fosse pur stata! Che cosa di male se sua moglie aveva avuto bisogno di
                    scrivere, una volta, a Demetrio?</p>
                <p>Ecco: egli era tranquillo, padrone di sè. Ragionava. Poteva ragionare
                    freddamente. — Nessun male? Bisogno di scrivere a Demetrio? Perchè? No no!
                    Quella lettera non era di Rina, ecco tutto! Pazzo! pazzo a lasciarsi allucinare
                    da una somiglianza di scrittura. Dunque, via!; rimettere la lettera dove era
                    prima, pentito dell’azione indegna che stava per commettere; violare, forse, un
                    segreto dell’amico.</p>
                <p>.... Vigliacco! Scampare, cercava scampare alla certezza?</p>
                <p>E risolutamente levò il foglietto dalla busta, e vide che non c’era la firma, e
                    lesse, e vide che era di Rina. Fu certo.</p>
                <p>Ma ecco: sentì che possedeva una forza meravigliosa.</p>
                <p>Non si muore d’una ferita, ricevuta a tradimento, nel cuore? di dolore, di
                    spavento? Non si muore! Egli richiuse. Credè d’aver voce bastevole a chiamar
                    Giovanni appena fosse tornato. — Via Goito era a due passi — e dirgli: — Vado a
                    casa, per un momento —.</p>
                <p>Si alzò.... (una forza meravigliosa!) e, come spinto da tutte le energie
                    superstiti, entrò invece nella camera del moribondo, si avvicinò a guardarlo,
                    con gli occhi sbarrati....</p>
                <p>Ah! L’amico!</p>
                <p>Allora il medico lo prese per il braccio, lo trascinò fuori. Cominciava
                    l’agonia.</p>
                <p>Ebbene.... — una forza meravigliosa! —, di là, nello studio, senza accorgersi
                    dell’intimo schianto, della ferita ricevuta nel cuore a tradimento, senza
                    piangere, senza gridare all’infamia, senza morire, Amaldi rilesse la lettera per
                    confermarsi, di tutto, evidentemente.</p>
                <p>Era un bigliettino scritto in fretta, dopo un convegno. Assicurava l’amante da
                    ogni timore d’imprudenza o contrattempi.</p>
                <p>Ma questa l’infamia! questa la prova! questa: «A casa ho trovato la cartolina che
                    mi aspettava. Tornerà da Genova dimani o posdimani».</p>
                <p>Egli era tornato da Genova.... Quando? Come gli era possibile ricordarsene? Oh se
                    avesse potuto non ricordarsene! Era tornato....: il 14 maggio. Aveva scritto, e
                    se ne ricordava, all’albergo, due sere prima. Due sere prima.</p>
                <p>Nel biglietto amoroso mancava la data. Ma il timbro su la busta? si leggeva
                    benissimo: 12-5.... Dunque: c’era più appiglio a dubitare che fosse di Rina?</p>
                <p>Tutto evidente! Che infamia!</p>
                <p>E come gli fosse strappata solo allora la benda dagli occhi, Corrado Amaldi vide
                    sua moglie affranta e pallida all’annunzio della disgrazia; e solo allora sentì
                    lo spasimo della ferita, l’atrocità del colpo, l’insopportabile tormento.
                    Fuggire! scomparire dal mondo! Ammazzarla!</p>
                <p>Adagio! Aspettare! L’altro, intanto, agonizzava.</p>
                <p>Ed entrò il notaio. E passò, trafelato, un prete.</p>
                <p>Poi Giovanni annunciò:</p>
                <p>— Il presidente del Consiglio Provinciale e un assessore del Comune.</p>
                <p>Corrado Amaldi immobile, in piedi in mezzo alla camera, ora provava la sensazione
                    d’uno che sia trascinato da una forza irresistibile in un precipizio. Quei
                    signori si condolevano con lui, più che amico, fratello del commendator
                    Lecci.... Anche, volevano informarsi da lui, per regolarsi nelle onoranze
                    funebri. E l’assessore, più disinvolto, venne dal notaio, presso lo scrittoio, e
                    l’interrogò.</p>
                <p>Mentre il Presidente seguitava nelle condoglianze, Corrado udiva il notaio che
                    rispondeva:</p>
                <p>— Il testamento segreto è depositato presso di me; ma non si procede all’apertura
                    senza richiesta del presunto erede.</p>
                <p>Udiva soggiungere l’altro: — E se il nipote, il presunto erede, ritarda qualche
                    giorno a tornare, come conoscere le precise disposizioni testamentarie per i
                    funerali?</p>
                <p>— I familiari.... Il signor Amaldi....</p>
                <p>Già, il signor Amaldi.</p>
                <p>Ma il signor Amaldi pareva esagerare — un pochino — il suo cordoglio; pareva
                    troppo stordito. Rispondeva a stento che il commendatore sdegnava i funerali
                    chiassosi; che disapprovava l’uso dei discorsi, dei fiori.... Non altro.
                    Giovanni, Giovanni forse ne sapeva di più.</p>
                <p>Interrogarono anche lui; e rispose che il suo padrone non avrebbe sdegnata una
                    messa di _requiem_. Ma la messa, quando fosse richiesta o permessa dal
                    testamento, poteva celebrarsi giorni dopo il trasporto; non era cosa
                    urgente.</p>
                <p>A ogni modo, Provincia e Comune stavano per accordarsi su le onoranze, quando il
                    medico s’affacciò sulla porta e aperse le braccia.</p>
                <p>Amaldi, che si era seduto accanto al Presidente, balzò in piedi, livido; rimase
                    impietrato, con gli occhi torbidi; e Giovanni scappò via gemendo. L’assessore
                    guardò l’orologio e disse: — Sette e venti —; e il Presidente disse: — Animo,
                    signor Amaldi! —; e afferrò e strinse la mano del signor Amaldi.</p>
                <p>Il quale adesso sembrava non esagerar più; sembrava manifestare con il dolore di
                    chi perde il fratello lo stupore del mistero e lo sgomento del nulla; o pareva
                    rimasto senza pensiero.</p>
                <p>Pensava: «Dovrò fingere, dissimulare fino all’ultimo!»</p>
                <milestone unit="section" rend="line"/>
                <p>Fino all’ultimo, fino a che la salma fu deposta nel loculo, egli si comportò
                    così, come aveva sentito la necessità di comportarsi, come volevano le
                    convenienze sociali.</p>
                <p>Ma dopo! Al ritorno, nella carrozza chiusa, libero della cappa di piombo che la
                    società vile e corrotta gli aveva imposta, in una commozione di scherno e di
                    rabbia Amaldi s’abbandonò a meditare, a pregustare la vendetta. Oh sfogarsi!
                    sfogare l’amarezza dell’onta patita e l’onta dell’ipocrisia a cui era stato
                    trascinato come in un baratro; sfogare tutto l’odio che gli si era addensato in
                    veleno nel cuore; esasperare con voluttà di martirio la ferita dilaniante;
                    gettar la maschera, e accusare, e calpestare l’infame prostrata, nella
                    confessione e nel rimorso, ai suoi piedi; o colpirla, ammazzarla se sorretta
                    dalla passione e insolente!</p>
                <p>Che benefizio nell’anima e nel sangue, a immaginare il castigo tremendo, mortale!
                    Ammazzarla!</p>
                <p>Ma era illusione fugace. A poco a poco intravvedeva che a lui non era concesso —
                    no — nemmeno l’inconsulta attesa della catastrofe che fosse, per sua mano,
                    tragica!</p>
                <p>No: egli, povero uomo, doveva riprendersi tosto, ragionare, riflettere. No. Non
                    gli era possibile vendicarsi in tal modo; non doveva ucciderla; non cacciarla,
                    sgualdrina, di casa; non trascinarla a un tribunale. No. Perchè? Perchè sarebbe
                    uno scandalo!</p>
                <p>Era caduto in una contradizione; la contradizione in cui s’era messo non tardò a
                    stringerlo, ad attanagliarlo, a soffocarlo. Non poteva vendicar il suo onore
                    senza provocar uno scandalo enorme; ma per evitare lo scandalo, per salvare il
                    suo onore aveva dissimulato restando fin la notte in casa del defunto, fin
                    reggendo nel trasporto uno dei cordoni del feretro!</p>
                <p>Sciagurato! Rivelando adesso il suo disonore non darebbe forse diritto al mondo
                    di chiedergli: Come mai, tu, ad accorgerti d’esser tradito, hai aspettato che il
                    traditore sia stato morente o morto? Per quale misterioso interesse hai
                    dissimulato fin all’ultimo? Per quale vergognoso passo hai accompagnata la salma
                    all’ultima dimora? Per quale inconfessabile ignominia hai taciuto sempre con tua
                    moglie, e schiamazzi adesso che Dio o un accidente ti ha liberato del più
                    colpevole, del più forte?...</p>
                <p>In ogni persona che vedeva, egli vedeva un ridere osceno; e gli pareva che tutti
                    coloro che conosceva gli ridessero in faccia, gli gridassero:</p>
                <p>— Anche tu! anche tu....; e finchè l’altro viveva...., eri contento!</p>
                <p>Tutti, sempre, l’avevan tenuto per un uomo onesto, un gentiluomo; e cadere,
                    affogare nel fango! Aveva amata sua moglie e....</p>
                <p>Al pensiero del suo amore di un tempo, non resse più. Ruppe in singhiozzi;
                    pianse.</p>
                <p>Lo riscosse il rumore delle ruote sul ciottolato, rientrando in città. E non osò
                    rincasare fiaccato in tal modo dalla passione e dalla ragione.</p>
                <p>Gli era necessaria una tregua; un po’ di riflessione pacata; di silenzio; le
                    forze umane hanno un limite, perdio!</p>
                <p>E ordinò al fiaccheraio di condurlo, invece che a casa, all’uffizio del
                    Consorzio.</p>
                <p>Ivi per fortuna l’aspettava un telegramma il quale lo chiamava, d’urgenza, a
                    Ferrara. Per non scrivere o telefonare alla moglie mandò un impiegato a casa a
                    mostrar il telegramma; dicesse alla signora ch’egli ritornerebbe solo al
                    dimani.</p>
                <p>E partì davvero subito.</p>
                <p>Ma non poteva fuggire, miserabile, da sè stesso; non poteva fuggire al dilemma
                    che gli si veniva determinando sempre più chiaro nella mente:</p>
                <p>O il mondo sapeva, e sarebbe inesplicabile la sua condotta, la sua ipocrisia, la
                    sua dedizione alle convenienze quando e in qualunque modo egli desse a vedere
                    che non ignorava, già prima, la colpa della moglie; o il mondo non sapeva, e
                    guai per lui se si vendicasse. Rivelerebbe lui la sua sventura. La pubblica
                    moralità non giustifica il marito che ammazza, o scaccia la moglie, o se ne
                    separa, se il castigo non chiarisce, non specifica la colpa.</p>
                <p>Anche in treno, e poi la notte insonne, nel letto dell’albergo, cercò la via a
                    superar sè stesso. Invano. Il pensiero di rimettere all’avvenire una decisione
                    gli era insostenibile; nessun conforto, nessun consiglio, nessun aiuto. Che
                    poteva sperare dal destino?</p>
                <p>E invano la mattina dopo si provò a un ritorno di vita normale nelle faccende per
                    cui era stato chiamato a Ferrara; anzi quei discorsi, così lontani e diversi
                    dell’intima cura, gli esacerbarono sempre più la ferita, gli rintorbidarono la
                    mente.</p>
                <p>Ripartì con una più fiera tempesta nell’anima, con un senso di energia ricuperata
                    e prorompente, e un bisogno d’uscire da quella sua agonia; con un solo pensiero
                    fisso e, solo esso, ragionevole: che la risoluzione del suo destino non
                    dipendeva da lui; dipendeva dal contegno della moglie.</p>
                <p>Egli l’affronterebbe gettandole in faccia la lettera che ne attestava la colpa,
                    le direbbe: — Ho tentato di salvare il tuo onore salvando il mio. Ora, a noi! E
                    senza chiasso, senza scandalo! Che intendi di fare?</p>
                <p>Ma una mossa sola di lei, una parola sola avversa alla sua passione immensa lo
                    trasporterebbe al di là del limite che divide la ragione dalla follia; e allora
                    non indietreggerebbe, non esiterebbe davanti alla catastrofe sanguinosa. Una
                    revolverata per lei e una, magari, per sè; tanto, la sua vita era spezzata!</p>
                <p>Così, mentre andava a casa, l’immagine della donna gli si confondeva nella mente
                    con le attitudini o del terrore improvviso, o della negazione disperata; o della
                    confessione umiliante, o dell’invocazione di pietà e di perdono. La immaginava
                    di nuovo in una crisi di lagrime e di rimorso, a cui sovrastava imponente,
                    spietata, tremenda, quale che si fosse, la risposta e l’azione di lui....</p>
                <p>A casa! A casa! Ma nell’entrare in casa pallido, fremente, ecco venirgli incontro
                    la moglie frettolosa e, al tempo stesso, tranquilla. Tranquillissima!
                    Diceva:</p>
                <p>— Il notaio Neri t’ha cercato ierisera e stamattina per una cosa di grande
                    premura. Poco fa ha mandato questa lettera.</p>
                <p>E la porgeva. Tranquillissima!</p>
                <p>Amaldi per prendere la lettera del notaio e aprirla lasciò nella tasca
                    quell’altra, che già stringeva per gettarla in faccia all’adultera. E lesse; e
                    intanto che leggeva, Rina, nel vederlo affoscare sempre più, dubitò di una nuova
                    disgrazia e: — Che c’è, Corrado? Una nuova disgrazia? — chiese con dolcezza.</p>
                <p>Corrado non rispose respingendola: — Via, malafemmina! — Rispose: — Nulla! —; e
                    si diresse all’altra camera.</p>
                <p>— Vuoi desinare subito? — Rina domandò ancora con dolcezza —. Sarai stanco; avrai
                    fame.</p>
                <p>Senza volere, assentì, del capo.</p>
                <p>Poi, nella camera di là.... Era una cosa incredibile! Una cosa turpe, laida,
                    lurida; una schifezza orrenda! Da ridere. Che vigliacco era stato quell’uomo
                    saggio!</p>
                <p>Diceva la lettera del notaio:</p>
                <p>".... Il testamento del compianto commendatore Demetrio Lecci, aperto a richiesta
                    del di lui nipote, lega lire cinquantamila a favore della S. V...."</p>
                <p>— Ed io — disse a sè stesso Corrado Amaldi sobbalzando con l’impeto del martire
                    che riconfermi la sua fede di fronte allo scherno osceno e tirannico —, io
                    rifiuto il legato, io rifiuto il prezzo della mia vergogna! Rifiuto!</p>
                <p>Ah sì? Rifiutava? Un eroe! Se non che il mondo vigilava e chiedeva:</p>
                <p>Perchè? Perchè rinunciare al lascito del tuo miglior amico, che hai tanto stimato
                    e amato in vita, che hai tanto onorato in morte, che hai accompagnato all’ultima
                    dimora e hai visto, con tanto strazio, seppellire?</p>
                <p>O il mondo sa, o non sa....</p>
                <p>Ma no (ragioniamo), no che il mondo non sapeva! Un uomo prudente, retto, saggio
                    quale Demetrio Lecci, non avrebbe avuto mai simile audacia senza l’assoluta
                    certezza che il mondo ignorava la sua colpa; non avrebbe corso il rischio di
                    contaminare _post mortem_ la fama di tutte le sue belle virtù con un atto che
                    disonorasse il benefattore non meno del beneficato; anzi con illuminata
                    esperienza egli aveva forse provveduto così a smentire, a rendere inverosimile
                    la malignità se mai qualcuno osasse di mormorare!</p>
                <p>E se il mondo ignorava, non sarebbe stata stoltezza metterlo in sospetto
                    rifiutando l’eredità?</p>
                <p>Accettarla!</p>
                <p>Ma (ragioniamo), ma accettandola come avrebbe potuto — povero marito —, come
                    avrebbe potuto investire, assalire l’adultera, chiamarla infame? Essa avrebbe
                    ribattuto, trionfante: — Chi più infame di te che accetti l’eredità dell’amante
                    di tua moglie?</p>
                <p>Nessuno scampo, gran Dio! Così, proprio così: per salvare la sua dignità, il suo
                    onore; per serbarsi un galantuomo, un gentiluomo agli occhi degli altri e di sua
                    moglie, Corrado Amaldi doveva prendersi le cinquantamila lire e tacere!
                    Irremissibilmente; ad ogni costo: tacere e prendersi le cinquantamila lire!
                    Nessun rimedio.</p>
                <p>— Corrado, vieni a desinare? — chiamò Rina con dolcezza.</p>
                <p>Egli stracciò la lettera.... — non quella del notaio, l’altra —; ne sparse i
                    minutissimi pezzetti fra le carte del cestino; e raccolte tutte le forze a
                    superar sè stesso, rispose, con dolcezza:</p>
                <p>— Vengo.</p>
                <p>Non c’era altro da fare.</p>
            </div>
        </body>
    </text>
</TEI>
