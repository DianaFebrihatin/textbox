<?xml version="1.0" encoding="UTF-8"?>
<?xml-model href="https://raw.githubusercontent.com/cligs/reference/master/tei/standard/cligs.rnc" type="application/relax-ng-compact-syntax"?>
<TEI xmlns="http://www.tei-c.org/ns/1.0">
    <teiHeader>
        <fileDesc>
            <titleStmt>
                <title type="main">L‘asino nel fiume</title>
                <title type="short">Asino</title>
                <author>
                    <name type="full">Albertazzi, Adolfo</name>
                    <name type="short">Albertazzi</name>
                    <idno type="viaf">104161</idno>
                </author>
                <principal xml:id="uhk">Ulrike Henny-Krahmer</principal>
            </titleStmt>
            <extent>
                <measure unit="words">2104</measure>
            </extent>
            <publicationStmt>
                <publisher>
                    <ref target="http://cligs.hypotheses.org/">CLiGS</ref>
                </publisher>
                <availability status="free">
                    <licence target="https://creativecommons.org/licenses/by-sa/4.0/">CC BY-SA
                        4.0</licence>
                </availability>
                <date>2017</date>
                <idno type="cligs">it0011</idno>
                <idno type="url"/>
            </publicationStmt>
            <sourceDesc>
                <bibl type="digital-source"> "L‘asino nel fiume." <seg rend="italic">Il diavolo
                        nell'ampolla. Novelle.</seg> Project Gutenberg, <idno>38637</idno>, <date
                        when="2012-01-21">January 21, 2012</date>, <ref
                        target="http://www.gutenberg.org/ebooks/38637"
                        >http://www.gutenberg.org/ebooks/38637</ref>. </bibl>
                <bibl type="print-source"> "L‘asino nel fiume." <seg rend="italic">Il diavolo
                        nell'ampolla. Novelle.</seg> Milano: Fratelli Treves, Editori. <date
                        when="1918">1918</date>. Secondo migliaio. </bibl>
            </sourceDesc>
        </fileDesc>
        <encodingDesc>
            <p/>
        </encodingDesc>
        <profileDesc>
            <abstract>
                <p/>
            </abstract>
            <textClass>
                <keywords scheme="keywords.csv">
                    <term type="author-gender">male</term>
                    <term type="author-continent">Europe</term>
                    <term type="author-country">Italy</term>
                    <term type="language">Italian</term>

                    <term type="form">prose</term>
                    <term type="supergenre">narrative</term>
                    <term type="genre">short story</term>
                    <term type="genre-title">novella</term>
                </keywords>
            </textClass>
        </profileDesc>
        <revisionDesc>
            <change when="2017-11-14" who="#uhk">Initial TEI version.</change>
        </revisionDesc>
    </teiHeader>
    <text>
        <body>
            <div>
                <head>L‘asino nel fiume</head>
                <p> La maggior piena era passata: ora la fiumana, contenuta nella parte più bassa,
                    scorreva rapida, ma a piccole onde lievi lievi che s’inseguivano riscintillando.
                    Il sole, nel sereno purificato dalla pioggia della mattina, la irradiava, vi si
                    rifletteva quasi in liquido argento; e ove dilagava nel letto più ampio, l’acqua
                    pareva espandersi dall’agitazione del mezzo e indugiare, di costa, in un
                    tremolìo fulgido, frequente e incessante; come in una trepida gioia
                    infinita.</p>
                <p>Per passare dalla riva sinistra alla destra a caricarvi la ghiaia, i birocciai
                    dovevano seguire la carraia che avevano praticata evitando massi e borri e
                    seguire, sotto l’acqua, i solchi delle ruote. Discesero in fila: ritti su le
                    birocce essi schioccavan la frusta ed incitavano con voci di iù! mentre
                    trattenevan le redini; ed i cavalli a testa alta, scuotendo le sonagliere,
                    entravano nella corrente e godevano a diguazzare in quella vivida intermittenza,
                    a precedere o a tener dietro ai compagni attraverso quella confusione e quel
                    palpito d’acqua e splendore. E l’esser passati era per gli animali e per gli
                    uomini come un’allegra vittoria.</p>
                <p>Venne ultimo, con la sgangherata biroccetta e l’asino, Sugnazza. Anche lui!
                    Urlava anche lui; e bastonava. Ma l’asino non aveva baldanza: troppi digiuni e
                    troppe bòtte. E quando non era ancor a metà del guado, si fermò. Si fermò
                    rigido, a orecchie chine, con intenzione dubbia. L’arrestava l’ignota delizia
                    del bagno, o lo atterrivano il luccichio e la vertigine? E non bastavan più il
                    bastone e le grida.</p>
                <p>— Dàlli, Sugnazza! — Arrì! — Forza! — ripetevano i birocciai sghignazzando,
                    intanto che raccoglievano dai mucchi la ghiaia e la caricavano con fragore di
                    badili. — Forza! Se no, l’acqua ti porta via! Dàlli!</p>
                <p>Dava; e l’asino, duro. Finchè, fosse una randellata di tal sorta da affrettare il
                    destino, o fosse una funesta illusione di riposo e di pace che irresistibilmente
                    l’attirasse, la bestia si abbandonò e cadde; e Sugnazza battè il petto contro il
                    riparo, dinanzi. Ahi! Calò, sì, subito, nell’acqua e, furioso, percosse,
                    bestemmiò e maledisse; ma era finita. E quando fu certo....</p>
                <p>— Gli è crepato l’asino! Gli è crepato l’asino! — esclamarono quegli altri
                    accorrendo a vedere e a ridere.</p>
                <p>L’asino non si mosse più. E quando fu certo, Sugnazza tacque; risalì nella
                    biroccia prona su la bestia morta e vi si distese per il lungo, la testa
                    poggiata su le braccia e la faccia in giù, con apparenza d’uno che cogliesse una
                    bella occasione per schiacciare un sonnellino.</p>
                <p>E per non disturbare nè lui nè la bestia i birocciai, al ritorno, tirarono un po’
                    da parte. Ridevano ancora.</p>
                <p>Quel disgraziato — che matto! — sembrava voler passarsela così la sua batosta:
                    pacificamente, dormendo!</p>
                <milestone unit="section" rend="line"/>
                <p>Ma Sugnazza non dormiva. E non piangeva. Si vedeva, a occhi chiusi, morto di
                    fame, là, press’a poco come il suo asino. Dal dì avanti egli non aveva ingollato
                    cibo, e gli ultimi soldi gli erano andati, la mattina, in grappa. Un pezzo di
                    pane a credito per qualche giorno, da qualche fornaio, lo avrebbe trovato; ma
                    poi, cosa fare? Lavorare a opera? Chi l’avrebbe preso, ormai che il cuore gli
                    ballava il trescone a ogni sforzo e i polmoni arsi pativan sete d’aria più che
                    lo stomaco d’acquavite? E chi l’avrebbe voluto a servire in casa con quella tara
                    che portava addosso da vent’anni? E chi gli avrebbe fatta volontieri
                    l’elemosina, a un uomo che non era vecchio, e, quando poteva, si ubriacava?</p>
                <p>O comperare un’altra bestia per la biroccia, o morir di fame. Questa la
                    conclusione.</p>
                <p>Ma se questa, di un altr’asino, era la sola speranza, bisognava persuaderne il
                    mondo e dire: — O voi che potete mi aiutate, o io mi lascio morir di fame qui
                    dove sono, con l’asino. Sissignori! E mantengo!</p>
                <p>Veramente nell’opinione pubblica Sugnazza godeva stima di essere risoluto. Non
                    per altro che per il modo con cui la vinceva sul suo compagno di sventura aveva
                    suscitata sempre l’ilarità e, perchè no?, la simpatia dei compaesani.</p>
                <p>Povera bestia!; più povera forse sotto la biroccia scarica che sotto il carico.
                    Allorchè il padrone, dalla biroccia, s’ergeva a sostener la corsa per la maggior
                    via del paese, l’asino dava uno spettacolo di pazienza e di sofferenza così
                    sproporzionate da divertire anche la gente seria. Al grido annunziatore della
                    tempesta incurvava il dorso quasi per offrir più alto il campo al randello e
                    uscir tosto di pena; teneva stretta stretta la coda quasi per sottrarre sol
                    esso, il suo unico inutile schermo; e finchè i colpi erano sopportabili
                    interrompeva un istante l’andare abbassando la testa e rialzando un po’ insieme
                    le gambe di dietro quasi per accusar ricevuta. Ma se le legnate piombavano senza
                    misericordia, allora col torace vuoto e risonante l’infelice aderiva a una delle
                    stanghe, in un vano tentativo di allontanarsi, e pareva piangesse con le
                    orecchie.</p>
                <p>— Dàlli, Sugnazza!</p>
                <p>Dava; e quell’uomo lungo lungo, squallido, barbuto, brutto, sporco, assomigliava
                    al destino che non lascia tregua all’umanità. Tutti riconoscevano un po’ sè
                    stessi in quell’asino (siamo al mondo per soffrire); ma la virtù del saper
                    soffrire è così rara negli uomini che diveniva amena a vederla in un animale di
                    quella sorta.</p>
                <p>Se però la bestia era sempre una bestia, l’uomo era sempre un uomo; e poichè
                    pativa il tormento della fame, Sugnazza ora s’imaginava che ognuno — anche chi
                    rideva dell’asino sotto le sue bòtte — si commoverebbe della sua disgrazia,
                    della sua disperata decisione. Certo: il sindaco, l’arciprete, la Congregazione
                    di carità, gli avventori, e, quantunque non fosse in lega, i fratelli della
                    Camera del Lavoro, subito raccoglierebbero sussidi e offerte affinchè il
                    disgraziato non si lasciasse morire là nel fiume, con l’asino. Certo: bastava
                    informarli di questo proposito che aveva in mente, e tutti si darebbero
                    d’attorno per aiutarlo. Nè a informarli mancherebbero messaggeri. Quanti, fra
                    poco, correrebbero a vederlo e a compiangerlo, povero diavolo, da venti anni
                    perseguitato dalla sfortuna; e adesso gli era spirato l’asino là in mezzo!</p>
                <milestone unit="section" rend="line"/>
                <p>Non appena infatti i birocciai della ghiaia ebbero data la nuova all’osteria del
                    borgo, qualche ozioso e parecchi monelli si affrettarono gaiamente allo
                    spettacolo inatteso. Gli uomini ristettero sul ponte o sulla sponda sinistra; e
                    chiamavano Sugnazza, e lo canzonavano con le grida e le apostrofi che egli usava
                    con il suo asino: i monelli preferirono passare di là dalla strada e dalla
                    sponda destra calar nel greto già asciutto; indi metter mano ai ciottoli. Della
                    bestia non si scorgeva che la pancia gonfia, a fior d’acqua; dell’uomo si
                    scorgeva solo quel che del dorso superava i ripari della biroccia; e la
                    difficoltà di colpir giusto suscitava legittima emulazione. La sassaiola cadeva
                    nell’acqua, sollevava spruzzi brillanti.</p>
                <p>Ma — bene! — un sassolino toccò Sugnazza proprio dove più sporgeva a
                    bersaglio.</p>
                <p>Si alzò in piedi. Con quanta ira potè elevò il bastone, e sembrò sfidar l’aria; e
                    tendendo l’altro braccio, per allargare la minaccia alla vastità della scena,
                    urlò con quanta voce potè: — Lasciatemi stare! Il fiume è di tutti! Qui sono e
                    qui sto; qui voglio morire, se chi può non mi aiuta! Diteglielo! — urlava. —
                    Diteglielo! — urlò di nuovo rivolto a quelli che eran sul ponte. — Se non mi
                    aiutano a comperare un’altra bestia, mi lascio morir qui, com’è vero Dio!</p>
                <p>Ma a una nuova sassata, la lunga, grama, oscura persona di lui, che nella luce
                    meridiana e nello splendore dell’acqua si sarebbe detto un fantasma non più
                    pauroso rimasto là fuor d’ora, sopra una biroccia, per un caso buffo, si
                    rovesciò a rigiacere e non die’ più segno di vita.</p>
                <p>Frattanto, di bocca in bocca, la notizia andava per tutto il paese.</p>
                <p>Al Caffè grande la portò un assessore, e il sindaco, che giocava l’ultima partita
                    a biliardo prima di desinare, disse:</p>
                <p>— L’asino deve essere seppellito dentro oggi; se no, si applica la multa a
                    termini del nuovo regolamento d’igiene.</p>
                <p>— Avviseremo Sugnazza — disse l’assessore.</p>
                <p>— Ma lascerà di certo l’asino ad appestar l’aria e l’acqua, perchè, tanto, la
                    multa non la pagherà mai!</p>
                <p>— Gli si sequestra la biroccia — ribattè il sindaco. — Non varrà qualche
                    lira?</p>
                <p>E in canonica l’arciprete già desinava, quando il campanaro venne a raccontare
                    che Sugnazza aveva accoppato l’asino attraversando la fiumana.</p>
                <p>— Povera bestia! Ha finito di soffrire — l’arciprete commentò. — Speriamo che non
                    ne capiti mai più nessun’altra sotto quelle mani!</p>
                <p>Al pomeriggio il presidente della Congregazione entrava dal tabaccaio.</p>
                <p>— Sa? Nel fiume, questa mattina, è crepato l’asino di Sugnazza.</p>
                <p>Il presidente fece un comico atto di disperazione, e chiese:</p>
                <p>— Aveva famiglia?</p>
                <p>— Chi?</p>
                <p>— L’asino?</p>
                <p>Rispose uno:</p>
                <p>— Aveva dei parenti, ma son tutti benestanti, e non dimanderanno sussidi; stia
                    pur tranquillo!</p>
                <p>E alla Camera del Lavoro il segretario esilarò i compagni, che vi riposavano e
                    conversavano, esclamando:</p>
                <p>— Poco male se a Sugnazza gli è morto l’asino. Con i quattrini che ha risparmiato
                    a far il crumiro si comprerà un camion!</p>
                <p>Quanto al cliente che fin dal mattino aspettava la sabbia da Sugnazza, non
                    vedendolo arrivare e imparando il perchè, fece quel che avrebbero fatto tutti
                    nel suo caso: andò in cerca d’un altro birocciaio che, come quello, non stesse
                    alla tariffa della Lega. Nè il divertimento, dal ponte e dalla riva, cessò prima
                    di sera. Verso sera venne anche una guardia municipale recando seco il nuovo
                    regolamento d’igiene.</p>
                <p>— Sissignore: seppellire i morti — borbottò Sugnazza. — Aspettate ancora un
                    poco.</p>
                <milestone unit="section" rend="line"/>
                <p>Ancora un poco.... Allo spasimo della fame gli era seguito un senso di
                    ondeggiamento in cui gli pareva di sentirsi trasportar dall’anima. Ma la pena
                    era adesso nelle visioni dell’inedia: torbide, tristi; di pianto. Bieca e
                    cattiva più che ogni altra l’affannava l’imagine dell’uomo che era stato causa
                    della sua rovina: a quando a quando il Biondino entrava evidente in quel turbine
                    e gli diceva con un ghigno: — Muori?</p>
                <p>Sì: moriva dopo venti anni di miseria, spossato nel cuore e nel petto, bruciato
                    dall’acquavite; moriva d’inedia. E per lui!</p>
                <p>Un breve amore; l’invidia che la donna sposasse l’altro; la gelosia e la
                    provocazione dell’altro; la lite e la ferita — da niente — una scalfittura
                    seguita dall’infezione per cui all’altro — il Biondino — s’era dovuto amputare
                    il braccio; e il processo; e la condanna; ecco ciò che era avvenuto in gioventù
                    ad Andrea Porta non ancora detto Sugnazza; ecco come l’odio aveva per venti anni
                    avvelenato due esistenze; ecco perchè il vinto or vagellava in una torbida,
                    turbinosa tristezza, in un’insania spaventosa, mentre l’imagine dell’odio, del
                    Biondino poi detto il Monco, gli diceva ghignando: — Muori?</p>
                <p>Ed egli, il vinto, ora per la prima volta si sentiva l’anima. Ondeggiava così
                    leggera, così desiderosa di luce e di quiete! Per vedere se fuori di lui, nel
                    mondo silenzioso, fosse già buio, Sugnazza si voltò supino, con fatica estrema.
                    Quante stelle! E chiuse gli occhi senza più rivoltarsi, come alla rivelazione di
                    una cosa orribile. Tanto bello era il cielo! e il mondo....</p>
                <p>Nessuno aveva avuto compassione di lui che moriva. Nessuno! Nessuno!</p>
                <milestone unit="section" rend="line"/>
                <p>— Ohe! Andrea!</p>
                <p>Sugnazza trasalì. Da vent’anni non aveva mai più udito chiamarsi col suo nome.
                    Piegò a pena il viso; e diresse lo sguardo verso dove veniva la voce; lontana
                    lontana o lì presso?</p>
                <p>— Ascolta, Andrea — seguitava. — T’ho sentito oggi quando hai detto quello che
                    hai detto. Ma non son ragioni. Chi vuoi che ti regali un altr’asino?</p>
                <p>Sugnazza udiva; e scampava, con lo sguardo, all’orrore di quella voce. Quante
                    lucciole sulla costa! Nel silenzio, palpitavano di luce quasi in una gara
                    instancabile; ed erano così fitte che elevandosi e ricadendo e volteggiando,
                    ciascuna sembrava immobile.</p>
                <p>— Credi d’esser disgraziato sol tu? — seguitava l’intollerabile voce. — A te ti è
                    morto l’asino; io ho la donna all’ospedale, e non c’è speranza che si rimetta; e
                    sai che lavorava lei per me, e guadagnava molto; da sarta. Io vado a ranocchi;
                    ma adesso tutti son signori, e non ne vogliono.</p>
                <p>Maledetto! Era proprio il Biondino!</p>
                <p>— Mi ascolti, Andrea?</p>
                <p>Sugnazza non avrebbe voluto vederlo, eppure era costretto a cercarlo con lo
                    sguardo estremo. E una luce rossa, gettatagli contro, gli raccolse lo
                    sguardo.</p>
                <p>Allora lo vide, il suo nemico, illuminato in faccia dalla lanterna che aveva
                    aperta per osservar lui — la lanterna con la quale affascinava i ranocchi —; e
                    la luce rossa si diffuse nell’acqua intorno all’asino morto.</p>
                <p>— Dunque — soggiunse il Biondino d’un tempo, ora il Monco —; dunque senti che
                    pensiero ho fatto. Noi siamo stati disgraziati tutti e due, uno per causa
                    dell’altro. Destino! tu hai rovinato me, io te. Ma io ho qualche risparmio,
                    della donna, e ti posso aiutare; e tu, me. Ti compero io la bestia; e conduciamo
                    il lavoro insieme. Io ti guido la bestia e tu mi dai biroccia e braccia:
                    entriamo nella Lega per guadagnar di più; e il guadagno a mezzo. Ci stai?</p>
                <p>Sugnazza voleva rispondere: — Tu, solo tu hai avuto compassione di me! — Ma per
                    rispondere sospirò, e in quell’istante, in quel sospiro si sentì rapir lieve
                    lieve via, fra una infinità di luci: lucciole o stelle.</p>
            </div>
        </body>
    </text>
</TEI>
