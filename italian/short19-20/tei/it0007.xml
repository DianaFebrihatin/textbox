<?xml version="1.0" encoding="UTF-8"?>
<?xml-model href="https://raw.githubusercontent.com/cligs/reference/master/tei/standard/cligs.rnc" type="application/relax-ng-compact-syntax"?>
<TEI xmlns="http://www.tei-c.org/ns/1.0">
    <teiHeader>
        <fileDesc>
            <titleStmt>
                <title type="main">Ferdina</title>
                <title type="short">Ferdina</title>
                <author>
                    <name type="full">Albertazzi, Adolfo</name>
                    <name type="short">Albertazzi</name>
                    <idno type="viaf">104161</idno>
                </author>
                <principal xml:id="uhk">Ulrike Henny-Krahmer</principal>
            </titleStmt>
            <extent>
                <measure unit="words">4482</measure>
            </extent>
            <publicationStmt>
                <publisher>
                    <ref target="http://cligs.hypotheses.org/">CLiGS</ref>
                </publisher>
                <availability status="free">
                    <licence target="https://creativecommons.org/licenses/by-sa/4.0/">CC BY-SA
                        4.0</licence>
                </availability>
                <date>2017</date>
                <idno type="cligs">it0007</idno>
                <idno type="url"/>
            </publicationStmt>
            <sourceDesc>
                <bibl type="digital-source"> "Ferdina." <seg rend="italic">Il diavolo nell'ampolla.
                        Novelle.</seg> Project Gutenberg, <idno>38637</idno>, <date
                        when="2012-01-21">January 21, 2012</date>, <ref
                        target="http://www.gutenberg.org/ebooks/38637"
                        >http://www.gutenberg.org/ebooks/38637</ref>. </bibl>
                <bibl type="print-source"> "Ferdina." <seg rend="italic">Il diavolo nell'ampolla.
                        Novelle.</seg> Milano: Fratelli Treves, Editori. <date when="1918"
                        >1918</date>. Secondo migliaio. </bibl>
            </sourceDesc>
        </fileDesc>
        <encodingDesc>
            <p/>
        </encodingDesc>
        <profileDesc>
            <abstract>
                <p/>
            </abstract>
            <textClass>
                <keywords scheme="keywords.csv">
                    <term type="author-gender">male</term>
                    <term type="author-continent">Europe</term>
                    <term type="author-country">Italy</term>
                    <term type="language">Italian</term>

                    <term type="form">prose</term>
                    <term type="supergenre">narrative</term>
                    <term type="genre">short story</term>
                    <term type="genre-title">novella</term>
                </keywords>
            </textClass>
        </profileDesc>
        <revisionDesc>
            <change when="2017-11-11" who="#uhk">Initial TEI version.</change>
        </revisionDesc>
    </teiHeader>
    <text>
        <body>
            <div>
                <head>Ferdina.</head>
                <p>Appena fu in condizione di poter uscire dall’ospedale, il maggiore Baredi scelse
                    a dimora per la convalescenza la sua villa di Casaglia. Gli erano concessi due
                    mesi a rimettersi del sangue perduto da una ferita che era stata quasi mortale,
                    al petto, e da un’altra, al capo, che gli aveva deturpata la guancia sinistra
                    per sempre. E oltre che ricuperare le forze respirando la pura aria nativa, egli
                    sperava che lontano dal mondo, solo con sè stesso e coi ricordi famigliari,
                    mitigherebbe la rancura compressa nell’animo e temprerebbe l’animo più
                    virilmente al proposito della vendetta.</p>
                <p>Perchè in quel suo rovello sentiva prevalere un eccitamento di vanità personale,
                    e se ne accusava come di una debolezza. Gli bisognava vincere l’orrore che
                    provava a guardarsi nello specchio e che aveva sorpreso negli occhi degli amici
                    e delle amiche quando l’avevano visto senza bende; gli bisognava persuadersi che
                    tornando a combattere e affrontare la morte con accresciuto fervore di vita,
                    acquisterebbe davvero, se scampasse ancora, una ragione di superiore orgoglio,
                    una riparazione di spirituale bellezza a quella deformazione indelebile.</p>
                <p>Ciò che aveva fatto, il rischio da cui era scampato a stento, non gli pareva
                    bastevole nè per la sua rassegnazione, nè per la stima altrui.</p>
                <p>Volle dunque andar a Casaglia come a luogo di attesa più che di quiete. Ma lo
                    contrariò subito la stagione.</p>
                <p>Pioveva quasi di continuo; la primavera indugiava in un tedio di freddo aprile.
                    Dalla loggia, ove passava gran parte del giorno adagiato nella poltrona, solo di
                    tratto in tratto scorgeva le nuvole staccarsi, imbiancare ai margini,
                    inargentarsi nei contorni di bambagia: tosto i pochi raggi cedevano al nuvolo,
                    che ridiveniva coerente; e giù acqua! Ed era una intemperie priva di tuoni e di
                    folgori.</p>
                <p>Una tristezza eterna.</p>
                <p>Letto il giornale, che pur lo lasciava deluso, Baredi apriva invano qualche
                    libro; gli rincresceva fin questo svago da prigioniero o da infermo sfiduciato;
                    e preferiva rileggere nella sua memoria e nel suo cuore.</p>
                <p>Del padre, mortogli quando era bambino, si ricordava appena; ma della madre,
                    perduta l’anno innanzi che andasse in Libia, riaveva, lì nella vecchia casa,
                    così evidente l’immagine che a volte gli pareva udirne i passi e la voce, e gli
                    pareva vederla sorridere in atto non più di perdonare ma d’essere perdonata. La
                    stigma che egli recava in faccia lo redimeva ora dell’averla fatta soffrire un
                    tempo: dell’aver preso la carriera militare che sua madre non avrebbe voluta e
                    dell’essersi abbandonato a dissipazioni e a passioni che per lei, austera,
                    rasentavano l’onta.</p>
                <p>La stessa rimembranza materna lo traeva perciò a rivivere nei ricordi più recenti
                    e più generosi.</p>
                <p>Oh la sua bella batteria, di cui amava ogni pezzo come fosse animato dell’anima
                    sua! E le ansie attive, gli incurati pericoli, le robuste fatiche, i riposi
                    pieni e i sonni senza sogni! E gli ufficiali superiori e inferiori concordi in
                    una fraternità di intendimenti e di speranze; e gli artiglieri forti e pronti,
                    bravi e sicuri; avidi di operare con lui, di essere comandati da lui!</p>
                <p>Pur il momento terribile acquistava un’attraenza di luce tragica a rievocarlo
                    nell’azione complessiva. Ecco: due compagni caduti. L’uno si contrae muto,
                    livido nell’agonia breve; l’altro, un soldato eroico, con uno sguardo ancor vivo
                    e già estraneo, geme come un ragazzo: «Mamma mia!». E di sè Baredi risentiva la
                    soavità dell’istante in cui, venendo meno, aveva creduto essere sottratto dalla
                    morte allo strazio delle sue povere carni dilacerate.</p>
                <p>Ma dall’alta lontananza di questi ricordi chi, che cosa, lo riabbatteva a un
                    tratto nella realtà penosa? Perchè si sovveniva amaramente di questa o quella
                    donna più non amata e ne scorgeva, in una simulazione di pietà, un segreto
                    sarcasmo, o, peggio, la ripugnanza? Perchè gliene ricorrevano alle labbra le
                    parole: «Come sei bello!»; e le ripeteva forte queste parole, e guardandosi
                    talvolta nello specchio sorrideva? Per convincersi che non doveva, non poteva
                    più sorridere! Nel volto deturpato il più lieve sorriso gli sembrava tracciasse
                    un’atroce smorfia.</p>
                <milestone unit="section" rend="line"/>
                <p>Finalmente una notte sentì un usignolo, che nel boschetto di altee e di lauri
                    s’inebriava del suo canto; e il giorno dopo il sole fu padrone di tutto il
                    cielo.</p>
                <p>Baredi fece quel giorno i primi passi senza aiuto. E ristette a guardare la
                    chiostra dei colli, dilungati in lievi ondulamenti contro il cielo sereno;
                    inclinati a valle in falde verdi di olmi e di cólti, con le case che i cipressi
                    indicavano e a cui la luce meridiana e la distanza davano un’illusione di quiete
                    chiara, tiepida e dolce. Là, oltre la verde cerchia, fra le piatte cime di
                    Paderno e di Sabbiuno, i monti s’annebbiavano d’azzurro; qua, nella valle ove
                    profondava il Ravone, la chiesa e la vicina fattoria attiravano lo sguardo come
                    i più cari luoghi del paesaggio inobliato. E d’improvviso, con gli occhi della
                    memoria, il capitano scorse nella fattoria la fanciulletta che sua madre ebbe
                    spesso a svago per casa: Ferdina. Egli non l’aveva riveduta nell’altro triste
                    ritorno, quando la morte stava al capezzale materno; l’aveva riveduta sempre gli
                    anni innanzi; e la rammentava bambina, quando al vecchio fattore successe il
                    padre di lei. Quanti anni aveva ora?</p>
                <p>Calcolo breve, se non del tutto sicuro: era già una ragazza da marito.</p>
                <p>Il giardiniere confermò dicendo:</p>
                <p>— Faceva all’amore col figlio di Santelli, l’affittuario. Adesso è soldato, al
                    fronte.</p>
                <p>— Bella?</p>
                <p>— Non se la ricorda? Una faccia ardita; capelli biondi.</p>
                <p>Poi l’informatore soggiunse:</p>
                <p>— Non tarderà a venirla a trovare. M’è sempre attorno a domandare di lei, e se è
                    guarito, e come se la passa, e se vien nessuno a salutarla. È una buona
                    ragazza.</p>
                <p>Baredi tornò a guardare alla fattoria; poi disse:</p>
                <p>— Ci andrò io, fra qualche giorno.</p>
                <p>Voleva sperimentare in lei, che certo lo rammentava bene e forse lo ricordava con
                    affetto, l’impressione disgustosa di rivederlo così; e voleva sperimentare in sè
                    stesso la resistenza a quel disgusto.</p>
                <milestone unit="section" rend="line"/>
                <p>Ma se, col bel tempo, si sentiva rinvigorire d’ora in ora, le gambe che avevano
                    scalate le Alpi lo reggevano ancor male per un tratto non breve e per la riva
                    ripida. Di più l’umiliava quella mollezza sentimentale, a cui non poteva opporre
                    abbastanza energia di dominio su sè medesimo. Erano commozioni eccitate,
                    irresistibilmente, dai sensi che si rinnovavano alle impressioni e dalla
                    fantasia che si ravvivava nella necessità di ricordare; e spesso, per un
                    nonnulla, s’accorgeva che gli occhi gli si riempivano di pianto. Sopratutto
                    l’inteneriva un sovrapporsi di sensazioni e d’imagini. Mentre si rivedeva andar
                    fanciullo, nel luminoso silenzio, per il giardino e per i prati ch’erano tutto
                    un fiore, e la madre l’accompagnava, ecco riapparirgli l’artigliere morente e
                    riudirlo invocare: «Mamma mia!»; mentre riudiva con la disattenzione e nello
                    stesso tempo con la vigile percezione di ragazzo i gorgheggi delle capinere e
                    degli usignoli, ecco ripercuotersi al suo orecchio il rombo del cannone e
                    rivedere, orrenda, la scena di sangue e di strazio.</p>
                <p>E dubitava, a volte, di guarire; non nei muscoli, ma nei nervi.</p>
                <p>Così una mattina, quasi a superare uno sforzo più dell’animo che delle gambe,
                    s’avviò per la stradicciuola della chiesa e arrivò, un po’ affannoso, alla
                    fattoria.</p>
                <p>La moglie del fattore venne sulla soglia con le mani impiastricciate di farina
                    appena intrisa, e cominciò a strillare:</p>
                <p>— Chi si vede! Che miracolo! Ferdina! Ferdina, corri a vedere chi c’è!</p>
                <p>Ma come non aveva contenuta la ripulsione a scorgere quella guancia deturpata, la
                    donna introducendo il visitatore prorompeva in parole che valessero a scusa di
                    sè e a conforto di lui.</p>
                <p>— Poveretto! Quanto avrà dovuto soffrire! L’ha scampata, eh, sì; ma.... Assassini
                    infami! Rovinare per sempre tanta bella gioventù!</p>
                <p>Per fortuna, i passi della figliuola, che scendeva la scala di corsa, la
                    interruppero. Ripetè:</p>
                <p>— Guarda chi c’è qui, Ferdina!</p>
                <p>— Buon giorno....</p>
                <p>Rossa in volto, ma sorridente e franca: e non il minimo segno sfuggì alla ragazza
                    della impressione penosa che Baredi si aspettava di dover affrontare anche in
                    lei.</p>
                <p>— Che ragazzona! — egli esclamò stringendole le mani. — Non ti avrei
                    riconosciuta!</p>
                <p>La disinvoltura ch’essa aveva dimostrato a dissimulare; la delicatezza che
                    l’aveva indotta a comportarsi in tal modo, gli riuscì così inattesa, così strana
                    in una della sua condizione, ch’egli volle provocarne più sicura prova.
                    Chiese:</p>
                <p>— E tu mi avresti riconosciuto?</p>
                <p>— Io sì — rispose.</p>
                <p>Allora alla madre parve opportuno riprendere:</p>
                <p>— È stata una disgrazia, signor maggiore; ma bisogna sempre pensare a chi sta
                    peggio; a chi ci ha rimesso un braccio o una gamba....</p>
                <p>— Mamma — disse la ragazza con un’occhiata di ammonimento e di rimprovero —, se
                    andaste a nettarvi le mani? Siete tutta incollata.</p>
                <p>— Ah la mia sfoglia! La pasta che mi si asciuga! — fe’ la donna entrando in
                    cucina senza più altri complimenti o spropositi.</p>
                <p>E il capitano a Ferdina:</p>
                <p>— Avrei preferito trovarti come eri una volta. Verresti a tenermi un po’ di
                    compagnia nel giardino; a prendere dei fiori.</p>
                <p>— Oh! se è per questo....</p>
                <p>E soggiunse che il padre da un pezzo insisteva che lei e il fratello andassero a
                    salutarlo, ma che il ragazzo era un monello selvatico. Parlarono di lui,
                    Gigetto, che il maggiore aveva visto appena nato; e il discorso fu avviato alle
                    vecchie conoscenze. Ferdina dava notizie di questo e di quello, e Baredi intanto
                    l’osservava.</p>
                <p>Le palpebre, lunghe, le ombravano lo sguardo profondo; la voce aveva forte e
                    calda. Non di una bellezza insolita, era però imagine di una giovinezza sana e
                    gioconda, e suscitava — e pareva giusto come non mai — l’abusato confronto del
                    fiore campestre.</p>
                <p>— Dunque — egli disse alla fine —, dimani ti aspetto. Ma se vuoi delle rose e dei
                    garofani, tu portami dei fiori di campo; delle viole.</p>
                <p>Ella rise.</p>
                <p>— Delle viole, adesso? Troppo tardi!</p>
                <p>— Ebbene, di quei fiori che coglievo anch’io da bambino laggiù lungo il Ravone.
                    Se no, niente garofani e niente rose!</p>
                <p>Dalla cucina la madre gridò, dopo i saluti:</p>
                <p>— Si ricordi che il giardiniere la teme, Ferdina, come la tempesta!</p>
                <p>E Baredi ricordò invece che il giardiniere gli aveva detto:</p>
                <p>— È una buona ragazza.</p>
                <milestone unit="section" rend="line"/>
                <p>Ma Ferdina non mantenne la parola che in parte.</p>
                <p>Venne il giorno dopo alla villa recando, invece che tulipani, giunchiglie,
                    narcisi e rosolacci, un mazzo di ginestre con qualche ranuncolo tra mezzo.</p>
                <p>— Cosa m’hai portato? — dimandò Baredi, senza sorridere.</p>
                <p>Sorrideva essa: del sorriso che ferve nelle pupille delle donne innamorate.</p>
                <p>Esclamò a sua volta con accento di meraviglia:</p>
                <p>— Non le riconosce? Son ginestre!</p>
                <p>— Non ancora in fiore, e non sono i fiori che volevo io.</p>
                <p>La ragazza chinò lo sguardo per sottrarlo allo sguardo di lui; e il modo e
                    l’indugio a rispondere rivelarono che, imbarazzata, cercava la scusa. Poi disse
                    rialzando gli occhi:</p>
                <p>— Le ginestre fioriscono a giugno; e io ci ho messo, invece, tra mezzo, un altro
                    giallo.</p>
                <p>— Che idea! Perchè?</p>
                <p>Nuovo indugio; con, di più, un gesto d’impazienza. E rivolgendosi, seria:</p>
                <p>— Mi sono ricordata che la sua povera mamma mi mandava sempre a raccoglierne,
                    delle ginestre in fiore.</p>
                <p>Baredi prese il mazzo e disse:</p>
                <p>— Ti ringrazio.</p>
                <p>Ora, mentre la caricava di rose e di garofani, egli soggiunse:</p>
                <p>— Sei buona e meriti di essere amata e fortunata. Il tuo amante che fa?
                    dov’è?</p>
                <p>— Chi gliel’ha detto? — gridò Ferdina.</p>
                <p>Ma non insistette nella solita scherma delle ragazze campagnuole, che quasi un
                    pudore istintivo e inconsapevole induce a negare di essere innamorate; e
                    ripigliò:</p>
                <p>— Lei è peggio del Mago Sabino! Indovina tutto.</p>
                <p>— No; non tutto. Che fa? — ripetè. — Dove è? Come ha nome?</p>
                <p>Le risposte seguirono in fretta.</p>
                <p>Aveva nome Guido Santelli; aiutava il padre in un’affittanza. Adesso era al
                    fronte.</p>
                <p>— Ti sposa appena finita la guerra?</p>
                <p>— Ah! questo non lo so davvero; e se lei non ci riesce a indovinarlo, bisognerà
                    dimandarlo al cucco. Aspetti.</p>
                <p>L’attesa fu lunga.</p>
                <p>— Cantava adesso adesso. L’ha sentito?</p>
                <p>Dal campo dove si nascondeva, il cuculo mandò finalmente il vecchio canto
                    augurale.</p>
                <p>— Cucco, bel cucco dalla penna grigia: quanti anni mi dai prima che mi sposi? —
                    Uno.... Due.... Stia attento!</p>
                <p>Essa contò fino a otto.</p>
                <p>— Otto anni! Oh povera me! — lamentò con comica disperazione. — Sono troppi!
                    Fortuna che non ci credo, nel cucco!</p>
                <p>Baredi fu tentato a sorridere; ma non sorrise. E la ragazza parve improvvisamente
                    pentita d’aver scherzato; desiderosa di confidarsi meglio, quasi di confessarsi
                    in colpa. Disse mutando lo sguardo e la voce:</p>
                <p>— Come sarà che tutte quelle che hanno il moroso al fronte stan di malanimo e io
                    non ci penso nemmeno che possa succedere una disgrazia? Per me è una cosa
                    impossibile!</p>
                <p>— La fiducia che hai nel tuo amore ti dà la fiducia nel tuo destino.</p>
                <p>Paga, la ragazza seguitò:</p>
                <p>— E quando finirà la guerra?</p>
                <p>Il maggiore si strinse nelle spalle.</p>
                <p>Allora essa, quasi urtata, ebbe un rude scatto, un impeto di sdegno, di disgusto
                    profondo e incontenibile.</p>
                <p>— Che debba proprio durare un pezzo? Sono infamie!</p>
                <p>Suo padre diceva che la guerra era necessaria; ma lei non riusciva a capire come
                    potesse esser necessario spargere tanto sangue, commettere tante stragi, solo
                    perchè due birboni l’avevan voluto.</p>
                <p>— Necessaria per noi? Entrare fra i litiganti per la smania di darne anche noi,
                    per il bel gusto d’andar in molti incontro alla morte?</p>
                <p>Beredi l’ascoltava non meravigliato di quell’ignoranza e di quegli errori;
                    meravigliato che Ferdina, mentre dimostrava cuore generoso, non supponesse in un
                    sentimento generoso la ragione vera del fatto che le pareva assurdo. O il
                    sentimento della patria era attutito in lei dall’altro amore che la dominava
                    sino ad oscurarle il pensiero?</p>
                <p>— La necessità che tuo padre dice — egli rispose — è nella difesa dei più
                    sacrosanti diritti umani. Pensa.</p>
                <p>Ed enumerava, chiariva le cause del conflitto enorme, e intanto seguiva sul volto
                    di lei la commozione che veniva eccitando. Poi, non senza intenzione di
                    pungerla, aggiunse che sopra tutto c’è, al mondo, un amore per cui i maggiori
                    sacrifici sembrano sopportabili: l’amore che santificò il martirio di quanti
                    preferirono la morte alla tirannia, all’insolenza straniera, alla barbarie
                    prepotente, rivestita di civiltà ipocrita o vigliacca.</p>
                <p>— Ma voi donne non capite come quest’amore fa parer bella la morte!</p>
                <p>Ferdina aveva ascoltato a mo’ dell’ignorante che riceve una luce inattesa e,
                    tuttavia un po’ confuso, gode d’essere tratto dall’oscurità. Ma a quelle ultime
                    parole arrossì, più che per il rimprovero, per il pensiero che le fecero
                    balenare. Gli occhi le si accesero di una fiamma che parve d’ira ed era
                    d’amore.</p>
                <p>— Quel che dice lei — esclamò — dev’essere vero! Ma anche Guido penserà così, e
                    andrà a cercarla, la morte! So che tipo è. E la morte me lo porterà via!</p>
                <p>Si morse le labbra per contenere uno scoppio di pianto; le lagrime non le potè
                    celare.</p>
                <p>Beredi non aveva visto mai in occhi di donne, improvvisamente manifesta, tanta
                    passione. L’espressione stessa «me lo porterà via» non significava una violenza
                    angosciosa, un ingenuo, prepotente egoismo? Gelosa della morte!</p>
                <p>Egli riebbe il senso delle delusioni patite e provò l’invidia più acre: quello di
                    un grande amore. Fra le donne che gli avevano giurato di amarlo quale l’aveva
                    amato come amava Ferdina?</p>
                <p>— Piangi? — le chiese ironico, per castigarla di avergli fatto male. E sorrideva
                    ora senza timore d’accrescere col sarcasmo la bruttezza della sua guancia
                    contratta.</p>
                <p>Ferdina si asciugò gli occhi col dorso della mano e guardandolo non avversa:</p>
                <p>— Ha ragione — mormorò. — Perchè pensare a un guaio? Ma se Guido morisse....</p>
                <p>E sospese la minaccia, che neppur lei sapeva se rivolta a sè o al destino, e che
                    l’energia della voce e dello sguardo lasciava pensare non vana.</p>
                <p>Baredi si rabbonì. Cercò di riparare al male che aveva fatto lui a lei.</p>
                <p>— Se il tuo Guido ti ama come lo ami tu, non temere. Non l’hai inteso dire anche
                    tu che l’amore qualche volta vince la morte?</p>
                <p>Oh il sorriso di Ferdina, allora! E a quell’uomo bello, a’ suoi occhi, di bontà,
                    d’intelligenza e di coraggio, disse grata e sincera:</p>
                <p>— Lei l’ha vinta la morte, e la sua morosa dev’essere felice!</p>
                <milestone unit="section" rend="line"/>
                <p>Idealizzava anche questa, adesso? A trentadue anni oramai Baredi aveva acquistata
                    tale esperienza delle donne da credere sul serio che quella ragazzotta
                    campagnuola meritasse di occupare il suo pensiero? Oh no! Egli voleva pensare ad
                    altro. E pensava ad abbreviare la licenza, che già gli pareva troppo lunga.
                    Tutte le mattine ricuperava lena nelle passeggiate su per i colli.</p>
                <p>Ma quasi ogni giorno Ferdina veniva, dopo mezzodì, alla villa, e chiacchieravano
                    sotto gli abeti: essa chiedeva ed otteneva schiarimenti alle notizie del
                    giornale, o portava notizie del suo fidanzato e d’altri giovani dei dintorni, o
                    riferiva qualche pettegolezzo. Non s’immaginava certo che il maggiore ne seguiva
                    le parole, i modi, le abitudini con attenzione sempre vigile, e che egli provava
                    un piacere amaro a scorgere in lei qualche difetto, qualche rudezza spiacevole o
                    ignoranza bisognosa di compatimento. Ciò accadeva, piuttosto che alla villa,
                    alla fattoria, dove talvolta egli scendeva a passar mezz’ora.</p>
                <p>Un giorno, nel prato davanti alla casa, sorprese Ferdina che voltava lei il fieno
                    al sole. Aveva stretto al capo e annodato alla nuca il fazzoletto rosso; la
                    gonna succinta, le braccia scoperte fino al gomito. Muoveva e rivolgeva con atto
                    frequente e svelto la forca di legno dai lunghi rebbi, e cantava.</p>
                <p>— Brava — egli le disse. E lei interrompendosi:</p>
                <p>— Oh non mi vergogno, io, a lavorare da contadina! Si vergognino quelle che non
                    han braccia sode e gambe dritte!</p>
                <p>E riprese a cantare.</p>
                <p>Un altro giorno Gigetto, il fratello di lei, aveva levato un nido di fringuelli.
                    I poveri uccellini, ancora in bordoni, non si reggevano ai piccoli voli e ai
                    brevi passi: tentavano scappare e battevano il petto e il capo in terra; e
                    piavano spalancando il becco.</p>
                <p>Il maggiore rimproverò il ragazzo. Il ragazzo rispose sgarbato, e la sorella gli
                    lasciò andare uno scappellotto; ma lui si vendicò accusandola:</p>
                <p>— I fringuelli ti fan compassione; gli storni, no. Mi hai aiutato tu a pigliarli
                    tra i coppi!</p>
                <p>— Gli storni sono di danno! — essa rispose. — E poi — aggiunse rivolta a Baredi,
                    — quelli di nido sono così buoni in umido!</p>
                <p>E sorrideva con labbra ingorde.</p>
                <p>Anche andava in bicicletta e si scalmanava in corse faticose quando, scesa alla
                    città per le spese domestiche e fatte tutt’altre compere a suo capriccio, doveva
                    rincasare a prendere soldi e ripetere il viaggio.</p>
                <p>Non sapeva, insomma, moderare le esuberanze dell’indole, nè mitigare le asprezze
                    del carattere. Eppure, quand’era solo, Baredi ne rivedeva spesso l’imagine
                    ricomposta in lineamenti ed espressioni gentili, e se ne ricercava le
                    impressioni avverse, da quei contrasti essa, anzi che perdere, acquistava nuova
                    attraenza, come d’una bellezza singolare, forte e sana.</p>
                <milestone unit="section" rend="line"/>
                <p>Ma un pomeriggio, accompagnandola per la strada della chiesa, Baredi osservò a
                    caso, al margine del fosso, un fiore nuovo per lui. Lo stelo lungo e schietto
                    reggeva, a corona, cinque o sei capolini di un delicato color lilla sorretti da
                    un esile picciuolo senza foglie. Lo staccò e glielo porse.</p>
                <p>Ferdina lo gettò via con disprezzo. Come offesa davvero, gridò:</p>
                <p>— Questo fiore a me?</p>
                <p>Poi, alla meraviglia di lui, disse:</p>
                <p>— Fiorin dell’aglio, fior traditore!</p>
                <p>E prima che egli parlasse, essa, nell’atto di scappare sdegnata verso la
                    fattoria, gli rivolse un’occhiata lunga e intensa; una di quelle occhiate in cui
                    l’anima si raccoglie e si concede, ma il pensiero, anzi che apparir manifesto,
                    per il troppo fervore appare ambiguo. Voleva leggere negli occhi di lui la scusa
                    dello scherzo che poteva spiacergli? esprimere l’affetto che la rendeva certa di
                    scusa?</p>
                <p>Baredi rimase perplesso un istante; indi, respinte le interpretazioni benigne,
                    tornò indietro convinto di non errare e mormorò: — Civetta! — Nessun dubbio. Una
                    rivelazione inattesa: Ferdina credeva d’averlo innamorato, e ne godeva!</p>
                <p>— Anche costei! — pensò. — Tutte a un modo; tutte stupidamente vane, perfidamente
                    vane! Per soddisfare alla vanità istintiva, non esitano in nulla; inconsapevoli
                    del male che possono fare, interamente consapevoli del male che vogliono fare. —
                    Ogni cosa era chiara adesso! Ogni prova di affetto e di gentilezza ch’egli aveva
                    ritenuta spontanea in costei, era stata predisposta sin dal primo incontro a tal
                    fine: innamorarlo! L’aveva conosciuta bambina: la rivedeva una bella ragazza;
                    fidanzata. Avrebbe resistito alla bellezza di lei, all’invidia che altri
                    n’avesse l’amore? Ah no! Essa vincerebbe se egli — e non c’era da dubitarne —
                    aveva in mente altre donne! E lei andava a colpo sicuro; prima di tutto perchè
                    era giovine, fresca, bella; poi perchè le signore e signorine, schifiltose, non
                    riuscirebbero a nascondere, come lei, il ribrezzo della cicatrice che lo
                    imbruttiva. E il dover supporre tutto ciò, ciò che lo feriva come un oltraggio,
                    a Baredi fece così male che piuttosto che riveder Ferdina pensò di ritornare
                    quel giorno stesso a Bologna. Ma non s’immiseriva a fuggire le piccole
                    cattiverie d’una femminetta diciannovenne?</p>
                <p>Rimase. Quel giorno stesso però scrisse al Comando che era guarito e disposto a
                    riprendere tra una settimana al più tardi il servizio. Impiegherebbe il tempo,
                    che gli restava, ad allenarsi camminando sui monti; e non andrebbe più alla
                    fattoria, e con qualche pretesto non riceverebbe più Ferdina alla villa. Se non
                    che il giorno dopo si accusò nuovamente di debolezza e, sebbene stanco di una
                    lunga gita, andò all’ora solita nel giardino.</p>
                <p>Ferdina non venne. Non venne neppure il dimani. Non c’era da ridere? da
                    prenderla, quasi quasi, nel suo stesso giuoco? Lo aspettava a casa sua! Non
                    cedeva lei; certa, sicura che cederebbe lui!</p>
                <p>Passarono quattro giorni. Quando, al quinto, il maggiore udì alcune contadine
                    che, per la via, discorrevano di un altro paesano morto in guerra. Egli ebbe un
                    dubbio: e, dalla siepe, ne dimandò il nome. Non era il fidanzato di Ferdina. E
                    poco dopo, ecco Ferdina accorrere, trafelata, rossa in volto, con una lettera,
                    incontro a lui. Tendendola, pareva ebbra di gioia; esclamava:</p>
                <p>— È di Guido! La legga! Voglio che la legga!</p>
                <p>E premeva una mano al cuore per moderarne i palpiti. Egli scorse con gli occhi
                    alcune righe. Il soldato scriveva che si era trovato alla stessa azione in cui
                    era perito quel paesano; che si era meritato gli elogi dei superiori e sperava
                    d’ottener la medaglia, e una prossima licenza.</p>
                <p>— Che pena in questi dì! — la ragazza seguitava. Sin dal principio della
                    settimana aveva saputo del paesano morto, e sapeva che era nello stesso
                    reggimento, nella stessa compagnia di lui, Guido.</p>
                <p>— Che angustia! Ma anche lei mi ha fatto soffrire! — aggiunse con voce ferma,
                    quasi aspra.</p>
                <p>— Perchè? — Baredi chiese. Era già pentito d’essere stato ingiusto.</p>
                <p>— Vuol negarlo? Anche lei sapeva della brutta nuova e sospettava di una
                    disgrazia. Ne saran morti tanti delle nostre parti! Io non avevo il coraggio di
                    venir qui, a interrogare; ma l’aspettavamo laggiù, da noi, a dirci una
                    parola.</p>
                <p>Egli arrossì, la prese sotto il braccio traendola verso la solita ombra nel
                    giardino.</p>
                <p>— Perdonami — le disse —, non per il male che ti ho fatto senza volere, ma perchè
                    sospettai tutt’altra cosa: che tu non fossi buona e sincera come sei.
                    Perdonami.</p>
                <p>Ferdina era così felice che non si perdè a chiedere spiegazioni; e alla domanda
                    di lui: — Sei felice adesso? — ella sorrise guardandolo, limpidamente; con la
                    piena confidenza di un cuore che si abbandona a chi la comprende.</p>
                <p>Giunti in fondo al viale, sedettero di fronte; lei sul sedile di pietra, lui
                    nella scranna di giunchi. E mentre essa, tolto dalla tasca del grembiule un
                    fazzoletto in cui ricamava le cifre, agucchiava e discorreva, Baredi stette ad
                    ascoltarla poggiando il gomito allo schienale e sostenendo il capo con la mano
                    contro la guancia destra. La ragazza parlava del suo amore; dei contrasti che
                    aveva avuto da parte dei suoi. Non senza ragione. Guido non era mica uno stinco
                    di santo! Ne aveva avuto delle amorose!; e qualcuna.... ehm! Ma con lei non si
                    bazzicava come con quelle. Aveva intenzioni oneste? E bisognava rigar
                    dritto!</p>
                <p>— Che liti in principio che facevamo all’amore! Mi venivano a dire che era stato
                    visto per Bologna con la tale, a teatro con la tal’altra. Capirà se ci pativo!
                    Una sera che eravamo soli in casa, giurava di dover andar via per un contratto.
                    Non gli credevo; serrai la porta con la chiave. Lui sale al piano di sopra,
                    spalanca la finestra, si butta giù e scappa. Da accopparsi! Io mi divoravo dalla
                    bile. Ma mio padre imparò che era vero che Guido stava combinando un grosso
                    affare e che dava segni di aver messo la testa a posto; e cominciò a difenderlo.
                    Questa è bella! Anche mia madre, perchè io, a costo di morir di crepacuore, non
                    ne volevo più sapere, cominciò a dar torto a me! La guerra ha fatto il resto, e
                    adesso ci vogliamo bene sul serio.</p>
                <p>Intanto che la ragazza discorreva, Baredi la seguiva rimproverandosi. Quant’era
                    difficile giudicare le donne! Con che ingiustizia aveva giudicata Ferdina, così
                    buona e leale; così schietta e forte nei suoi difetti e nei suoi contrasti; così
                    sana e assennata! A confrontarla con le donne che gli stavano più in mente gli
                    pareva di dover sorpassare un abisso. O l’abisso, piuttosto, era in lui?</p>
                <p>— Il maggior bene del mondo — Ferdina ripigliava — non sta forse nel volersi
                    bene? Vede? Mio padre e mia madre sono di stampo antico; senza istruzione, senza
                    finezze; ma mi han dato a conoscere che a questo mondo più si vuol bene, e più
                    se ne vorrebbe, e s’è più contenti.</p>
                <p>— O l’abisso è piuttosto in me? — si chiedeva Baredi. Era in lui, tra il modo con
                    cui concepiva la vita nel passato e il modo con cui gli si presentava ora, dopo
                    l’intervallo tragico e quasi mortale? Ora sentiva come non mai l’orrore di quel
                    passato. Eppure egli non era stato nè più fatuo nè più corrotto di tutti gli
                    altri. Ma come tutti gli altri aveva riposta la felicità nella falsità delle
                    illusioni, dei desideri, dei piaceri, delle passioni. Ah Ferdina! Ferdina!
                    Proprio così: volersi bene senza pretendere dalla vita più di quanto la vita può
                    dare; e più si vuol bene, e più se ne vorrebbe, e s’è più contenti!</p>
                <p>Dopo una pausa, pur china sul lavoro e senza badare che egli aveva socchiuso gli
                    occhi, la ragazza soggiunse:</p>
                <p>— E quando s’è contenti si vorrebbe veder contenti tutti; fa dispiacere che chi è
                    buono come noi, più di noi, debba soffrire.</p>
                <p>Altra pausa. Quindi:</p>
                <p>— Lei perchè è sempre così pensieroso?</p>
                <p>Baredi tacque. Temè di non poter rispondere senza essere debole, e, stringendo le
                    palpebre, tacque.</p>
                <p>— Dorme?</p>
                <p>Non rispose.</p>
                <p>E seguì un lungo silenzio. Egli, di tratto in tratto e di furto, sollevava un po’
                    le palpebre e sogguardava; essa seguitava a cucire.</p>
                <p>Finchè si mosse, si alzò. Baredi credè se ne andasse. Ferdina, invece, si
                    avvicinò a lui piano piano; s’accostò. Ad accertarsi che dormiva?</p>
                <p>Egli stava per riaprir gli occhi, chiedere:</p>
                <p>— Vai via? — Ma intuì. Sentì che si abbassava, che col suo viso gli sfiorava il
                    viso. Un attimo. E calde e lievi le labbra di lei si strinsero e si chiusero a
                    un bacio appena sensibile, su la guancia deturpata.</p>
                <p>Ah! afferrarla, stringerla al cuore, baciarla nella fronte gridando con anima
                    pura, con tutta l’anima: — Ferdina! Ferdina! — No: gli parve una contaminazione;
                    con uno sforzo supremo si contenne. Ella si era allontanata rapida, su l’erba;
                    ed egli, risollevando le palpebre, la scorse che si fermava e si voltava.
                    Dubitava d’averlo destato; temeva che se ne fosse accorto. Rassicurata,
                    scomparve dietro la casa.</p>
                <p>E allora egli ruppe in singhiozzi.</p>
                <p>Ma la mattina dopo partiva per la frontiera.</p>
            </div>
        </body>
    </text>
</TEI>
