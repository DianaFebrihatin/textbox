<?xml version="1.0" encoding="UTF-8"?>
<?xml-model href="../keywords/keywords.sch" type="application/xml" schematypens="http://purl.oclc.org/dsdl/schematron"?>
<?xml-model href="https://raw.githubusercontent.com/cligs/reference/master/tei/cligs.rng" type="application/xml" schematypens="http://relaxng.org/ns/structure/1.0"?>
<TEI xmlns="http://www.tei-c.org/ns/1.0" xmlns:cligs="https://cligs.hypotheses.org/ns/cligs">
    <teiHeader>
        <fileDesc>
            <titleStmt>
                <title type="main">L‘amico Ramaglia</title>
                <title type="short">Ramaglia</title>
                <author>
                    <name type="full">Capuana, Luigi</name>
                    <name type="short">Capuana</name>
                    <idno type="viaf">24615920</idno>
                </author>
                <principal xml:id="uhk">Ulrike Henny-Krahmer</principal>
            </titleStmt>
            <extent>
                <measure unit="words">3028</measure>
            </extent>
            <publicationStmt>
                <publisher>
                    <ref target="http://cligs.hypotheses.org/">CLiGS</ref>
                </publisher>
                <availability status="free">
                    <licence target="https://creativecommons.org/licenses/by-sa/4.0/">CC BY-SA
                        4.0</licence>
                </availability>
                <date>2017</date>
                <idno type="cligs">it0152</idno>
                <idno type="url">https://raw.githubusercontent.com/cligs/textbox/master/italian/short19-20/tei/it0152.xml</idno>
            </publicationStmt>
            <sourceDesc>
                <bibl type="digital-source"> "L‘amico Ramaglia." <seg rend="italic">Eh! La vita…
                        Novelle.</seg> Project Gutenberg, <idno>42698</idno>, <date when="2013-05-13">May 13, 2013</date>, <ref target="http://www.gutenberg.org/ebooks/42698">http://www.gutenberg.org/ebooks/42698</ref>. </bibl>
                <bibl type="print-source"> "L‘amico Ramaglia." <seg rend="italic">Eh! La vita…
                        Novelle.</seg> Seconda edizione. Milano: Società Anonima Editoriale. <date when="1913">1913</date>. </bibl>
            </sourceDesc>
        </fileDesc>
        <encodingDesc>
            <p/>
        </encodingDesc>
        <profileDesc>
            <abstract>
                <p/>
            </abstract>
            <textClass>
                <keywords scheme="keywords.xml">
                    <term type="author.continent">Europe</term>
                    <term type="author.country">Italy</term>
                    <term type="author.gender">male</term>
                    <term type="text.language">Italian</term>
                    <term type="text.form">prose</term>
                    <term type="text.genre.supergenre">narrative</term>
                    <term type="text.genre">short story</term>
                    <term type="text.genre.title">novella</term>
                </keywords>
            </textClass>
        </profileDesc>
        <revisionDesc>
            <change when="2017-11-25" who="#uhk">Initial TEI version.</change>
        </revisionDesc>
    </teiHeader>
    <text>
        <body>
            <div>
                <head>L‘amico Ramaglia.</head>
                <p>Da qualche tempo in qua Edmondo Peretti, in quella stanza d'ufficio dove avrebbe
                    dovuto lavorare assieme col suo collega Taranzi, si distraeva a leggere gli
                    avvisi economici del <seg rend="italic">Giornale d'Italia</seg> ed a protestare
                    contro l'immoralità di certe corrispondenze private.</p>
                <p>— Che te n'importa? — gli disse un giorno Taranzi. — Costano, sai? Vuol dire che
                    c'è gente che può spendere quattro, cinque lire e anche dieci, e che le
                    risparmierebbe se fosse in caso di servirsi del mezzo ordinario della posta. Io,
                    con cinque centesimi, mando alla mia sartina un letterona di due fogli. Vuol
                    dire...</p>
                <p>— Vuol dire — lo interruppe Peretti — che è uno scandalo e che il Governo
                    dovrebbe impedirlo!</p>
                <p>— Chi ti obbliga a leggere quelle corrispondenze? Io non le leggo mai. Bado ai
                    fatti miei.</p>
                <p>— Come sei bestia! Non capisci che è una gran tentazione per certe donne?... «La
                    signora bianco-vestita incontrata, ecc.». «La signora a cui nel tram ho mostrato
                    questo giornale, ecc.». E poi: «Sono ancora sotto l'infuocata impressione delle
                    tue labbra!...» quando non c'è peggio, con dei puntini che dovrebbero far
                    arrossire fin la carta!</p>
                <p>— Ripeto: che te ne importa?</p>
                <p>— Ah!... Tu non hai moglie, nè figlie! — lasciò scapparsi di bocca Peretti.</p>
                <p>Taranzi diè in una gran risata.</p>
                <p>— Non parlo per me — si corresse Peretti. Non ho figlie... ma non sono un
                    egoista. Penso a tante brave persone che non sospettano l'insidia che portano a
                    casa col giornale.</p>
                <p>— Eh, via! Accadevano le stesse cose quando gli avvisi economici e le
                    corrispondenze private non erano ancora inventati! Le donne! Ne sanno più del
                    diavolo. Tu, intanto, per cautela, non portare a casa nessun giornale.</p>
                <p>— Non ho bisogno di questa precauzione! — pretestò dignitosamente Peretti. — Non
                    parlo per me.</p>
                <p>Invece, appunto in quei giorni, era roso dal sospetto che certa corrispondenza —
                        <seg rend="italic">Tre garofani</seg> — fosse indirizzata proprio a sua
                    moglie. Egli aveva notato che la sua Letizia era andata fuori, o era tornata a
                    casa, con tre garofani in mano. Nè lo aveva tranquillato la risposta: «Non mi
                    seguite più, ve ne prego», ripetuta due volte, nè il vedere che la sua Letizia,
                    invece di garofani, ora portava in mano un bel mazzolino di rose. — Le donne! Ne
                    sanno più del diavolo! — aveva detto Taranzi.</p>
                <p>— Non mi seguite più!</p>
                <p>Questa volta non c'era il «ve ne prego!» Dunque colui insisteva a
                    perseguitarla!</p>
                <p>Senza dir niente a nessuno, Peretti aveva chiesto ed ottenuto quindici giorni di
                    permesso. Con la moglie fingeva d'andare alla solita ora all'ufficio, e si
                    metteva in agguato per tenerle dietro, non visto, e scoprire se mai... Chi sa
                    che quell'imbecille non avesse l'ardire di fermarla!... E se Letizia si fosse
                    già lasciata lusingare? Fremeva da capo a piedi... Avrebbe fatto uno
                    sterminio!</p>
                <p>Era, per dir così, in servizio d'ispezione da parecchi giorni, pedinando la
                    moglie che pareva, in certi momenti, tentasse di sviarlo. Molti si voltavano a
                    guardare la bella donnina che passava a testa alta, con quel gran cappellone
                    bianco torno torno fiorito di mammole, e sostava davanti a tutte le vetrine dei
                    negozi di stoffe, di modiste, di calzature. Nessuno la seguiva... o almeno
                    nessuno dava a vedere che la seguisse con qualche intenzione. E Peretti un po'
                    se ne rallegrava, un po' ci si arrabbiava, pensando che i giorni di permesso
                    stavano per terminare, senza che egli fosse riuscito a scoprir niente.</p>
                <p>L'ultimo giorno, Peretti non ne poteva più. Non già che sua moglie lo avesse
                    costretto a camminar molto; lo aveva stancato con le lunghe attese in vedetta
                    davanti ai negozi, quasi si divertisse a farlo smaniare indugiando nella scelta,
                    spesso finendo col non comprar nulla, uscendo da un negozio per entrare in un
                    altro non molto distante, e ripetere le stesse lungaggini di sosta che dovevano,
                    certamente, far spazientire i commessi... Compassionava anche i commessi.</p>
                <p>Si sentì chiamare:</p>
                <p>— Peretti! Sei tu?</p>
                <p>— Ramaglia! E' vero?</p>
                <p>— Sì; siamo un po' invecchiati...</p>
                <p>— Pur troppo!... Non tanto però!</p>
                <p>Peretti stava per abbracciarlo.</p>
                <p>— Scusa!</p>
                <p>E guardò i due lati della via, lontano...</p>
                <p>— Attendi qualcuno? fece Ramaglia.</p>
                <p>— No... Che piacere! E come mai sei qui?</p>
                <p>— Dovrei domandarlo a te. Sono a Roma da sei mesi. Ti credevo ancora a
                    Firenze.</p>
                <p>— Sempre alla Banca d'Italia?</p>
                <p>— Sempre. E non ci siamo mai incontrati!</p>
                <p>— Roma ha questo di particolare: uno può vivervi ignorato senza cercare di
                    nascondersi.</p>
                <p>— Scapolo?</p>
                <p>— Impenitente!</p>
                <p>— Donnaiolo come prima?</p>
                <p>— Si fa quel che si può. Tu devi avere due o tre figli.</p>
                <p>— Nemmeno uno, per fortuna!</p>
                <p>— Se avessi moglie non direi così. Muoviamoci; accompagnami.</p>
                <p>Peretti esitò un istante: fece una lieve spallucciata visto che sua moglie s'era
                    immobilizzata in quel negozio di modista, e prese il braccio di Ramaglia per
                    dimostrargli la vivissima gioia di averlo incontrato.</p>
                <p>Erano amici d'infanzia, educati nello stesso collegio; poi, sempre insieme,
                    all'Università di Pisa... Laureati nello stesso anno, uno in Lettere, l'altro in
                    Legge; e ora Peretti era segretario di seconda classe al Ministero della
                    Pubblica Istruzione; Ramaglia non so che cosa alla Banca d'Italia.</p>
                <p>— Le lauree ci son servite bene! — disse Ramaglia, ricordando quelli ch'egli
                    chiamava i bei tempi! — Mah! Tu avresti potuto farti nominare professore, ora
                    che hai le mani in pasta.</p>
                <p>— Sto meglio dove sono. Che t'immagini?</p>
                <p>Scesero per via Nazionale, infilarono il corso Vittorio Emanuele, rievocando
                    allegramente il passato, tornarono indietro, sempre discorrendo come due scolari
                    in vacanza.</p>
                <p>— Domenica, vieni a far penitenza da me: ti presenterò a mia moglie. Trovati
                    davanti al portone del Ministero alle dodici precise. Ti piacciono tuttora i
                    gnocchi?</p>
                <p>— Più di prima! — fece Ramaglia, ridendo.</p>
                <milestone unit="section" rend="asterisks"/>
                <p>La signora Letizia era molto seccata di quell'invito a desinare, specialmente di
                    quei gnocchi che non le sembravano piatto delicato da offrire a uno che veniva
                    per la prima volta in casa loro.</p>
                <p>La curiosità di conoscere quest'intimo amico, di cui suo marito le intronava gli
                    orecchi da due giorni, l'aveva fatta affacciare alla finestra, dietro le
                    persiane di quel secondo piano di via Sardegna dove essi abitavano.</p>
                <p>— Oh, Dio! — ella esclamò, portando una mano al cuore.</p>
                <p>Suo marito, in pieno sole, era apparso in capo alla via accompagnato da... Le
                    pareva impossibile! Aveva creduto a un'allucinazione! Ma che! Era proprio lui! E
                    parlavano tranquillamente, ridendo... forse di lei che aveva preso sul serio la
                    corrispondenza privata <seg rend="italic">Tre garofani</seg>!</p>
                <p>Fece lo sforzo di ricomporsi; e, alla scampanellata, del marito, corse a
                    rifugiarsi in camera per velare con un po' di cipria rosea il pallore che si
                    sentiva sul volto.</p>
                <p>Vedendola apparire su la soglia dell'uscio del salotto, Ramaglia era rimasto
                    interdetto. Gli balenò in mente l'assurdo sospetto di un tranello, ma si
                    rassicurò sùbito, vedendo con quale affettuoso sorriso Peretti lo presentava
                    alla moglie:</p>
                <p>— Edmondo Ramaglia — si chiama Edmondo come me — l'amico d'infanzia di cui ti ho
                    tanto parlato!</p>
                <p>Ramaglia fece un grande inchino.</p>
                <p>Letizia gli porse la mano guardandolo fisso negli occhi.</p>
                <p>— Ti stupisce che mia moglie sia così giovane? — fece Peretti.</p>
                <p>— No — rispose Ramaglia. — Notavo una strana rassomiglianza... con la sorella di
                    un mio collega.</p>
                <p>— Può darsi — e Peretti rideva un po' grossolanamente di quel che stava per dire
                    — può darsi che la debolezza ti faccia travedere. Io, quando ho fame....</p>
                <p>— La signora è servita — annunciò la cameriera.</p>
                <p>Ramaglia diè il braccio alla signora, che vi si appoggiò leggermente con la mano
                    che le tremava. Egli non sapeva come comportarsi in quella strana circostanza.
                    Distratto, stava per commettere la balordaggine che la vita di trattoria rende
                    abituale agli scapoli, quella cioè di ripulire col tovagliolo il bicchiere e la
                    posata. Si arrestò in tempo e guardò rapidamente la signora che non gli sembrava
                    meno impacciata di lui.</p>
                <p>Intanto Peretti diceva:</p>
                <p>— Ti tratto alla buona, senza cerimonie. A tavola faccio le parti io; non è
                    elegante; ma mia moglie non se ne trova male.... Troppi? Via! So che i gnocchi
                    ti piacciono ancora... me lo hai confessato ieri l'altro. Li ho ordinati a
                    posta... Mia moglie s'è ribellata. Come se ci fossero pietanze aristocratiche e
                    pietanze volgari!... Per me, tutto è buono quel che piace e che vien digerito
                    facilmente... secondo gli stomachi. Non badare a mia moglie; mangia quanto un
                    uccellino; ha paura d'ingrassare.</p>
                <p>— Quante sciocchezze ti scappano dalla bocca!</p>
                <p>— Vedi? Letizia vorrebbe che io ti trattassi come una persona... seria. Non è un
                    capo-ufficio, un commendatore... Non è neppure cavaliere: è un altro me
                    stesso.... Oggi mi sembra di essere tornato addietro di quindici, diciassette
                    anni... Ringiovanito addirittura. Tu, confessalo, hai un po' di soggezione di
                    mia moglie. Sai? Le ho raccontato certe tue prodezze... Hai riso! Hai riso!</p>
                <p>— Signora, la prego; sua marito esagera...</p>
                <p>— Ho detto metà della metà!</p>
                <p>— Sarebbe enorme!</p>
                <p>La signora Letizia sorrise; e, quasi improvvisamente rinfrancata, soggiunse
                    sùbito:</p>
                <p>— Io sono indulgente. Compatisco gli scapoli... fino a un certo punto.</p>
                <p>— Sentiamo: fino a che punto?</p>
                <p>Peretti aveva fatta questa domanda perchè sì era accorto che la conversazione
                    languiva.</p>
                <p>— Il signor...</p>
                <p>— Ramaglia — suggerì il marito.</p>
                <p>— ... non ha bisogno che io gli spieghi fin dove possa arrivare la mia
                    indulgenza.</p>
                <p>— Io, invece, con gli scapoli, se stesse a me, sarei feroce — disse Peretti. —
                    Passato un limite d'età, sono imperdonabili; diventano un pericolo sociale...
                    Non hanno grattacapi di famiglia; non sanno come passare il loro tempo... Tu,
                    per esempio, sei più pericoloso ora che non a vent'anni.</p>
                <p>— Che c'entro io?...</p>
                <p>— Mangia intanto; ne ragionaremo dopo.</p>
                <p>Così il ghiaccio fu rotto. La signora Letizia volle scusarsi pel desinare.</p>
                <p>— Mio marito ha voluto farla rivivere vent'anni addietro come quando desinavano a
                    non so quale trattoria...</p>
                <p>— Un giorno lo inviterai tu — la interruppe Peretti, piccato — e potrà fare il
                    confronto. Nei pranzi moderni accade di levarsi da tavola con più appetito di
                    prima di sedervisi. Tutto è delicato, idealizzato... Questione di stomachi. Io
                    divoro... all'antica.</p>
                <p>Erano andati nel salotto pel caffè, quando la cameriera portò il <seg rend="italic">Giornale d'Italia</seg>. Peretti se ne impadronì e corse
                    sùbito con gli occhi alle «Corrispondenze private».</p>
                <p>— Ancora!... Cretino!</p>
                <p>Non aveva potuto trattenere questa esclamazione, leggendo: «<seg rend="italic">Tre garofani</seg>. Perchè si è rifugiata in quel negozio? Seguivola
                    umilmente. Nessuna imprudenza da parte mia. Invoco. Attendo».</p>
                <p>— Che c'è? — domandò Ramaglia, che stava per avvicinarsi a Letizia e susurrarle
                    qualche parola di scusa.</p>
                <p>— Niente... — rispose Peretti. — Da un mese e mezzo mi diverto a seguire
                    un'imbastitura di romanzetto nelle «Corrispondenze private» del <seg rend="italic">Giornale d'Italia</seg>. Sono sempre là: non vanno avanti.
                        <seg rend="italic">Tre garofani</seg> tien duro; non ne vuol sapere.</p>
                <p>— E ti diverti a queste stupidaggini?</p>
                <p>— Spesso le stupidaggini sono quelle che più attirano.</p>
                <p>— Meno male se tu facessi come Righini.... Ricordi? Quel matto di Righini!
                    Rispondeva lui; dava appuntamenti; la rompeva, insomma si divertiva a
                    imbrogliare quei poveri innamorati... E chi sa che non sia responsabile di
                    qualche tragedia! Perchè spesso quelle corrispondenze sono più serie che tu non
                    immagini. S'incontra per via, si vede in teatro, una persona che ti lascia nel
                    cuore un solco di fuoco. Tu non conosci chi sia, non sai come poter avvicinarla
                    e ricorri agli avvisi economici... Economici per modo di dire. Parecchie volte
                    non ricevi risposta. Quando ti si risponde anche con una repulsa, tu non sai
                    come intenderla. Giacchè la signora si è scomodata, può significare... Che ne
                    dice lei?</p>
                <p>— Non so... — fece la signora Letizia. — Non mi è accaduto mai. Dico soltanto che
                    mi sembra una bella imprudenza, una bella sfacciataggine quella di mettere sul
                    giornale una signora...</p>
                <p>— Ma come deve fare un povero diavolo che ha la disgrazia d'innamorarsi
                    perdutamente?...</p>
                <p>— Perdutamente! Sono cose che si dicono.</p>
                <p>— Sì, signora, perdutamente. Io conosco qualcuno...</p>
                <p>— Ripenso a quel che faceva Righini! — esclamò Peretti. — Doveva essere un gran
                    divertimento!</p>
                <p>— Che gli costava parecchio. Ma lui era ricco e poteva permettersi...</p>
                <p>— Via! La spesa di due, tre lire, può permettersela chiunque. Ecco: non so
                    perchè, questo <seg rend="italic">Tre garofani</seg> mi dà ai nervi. Che
                    dici?</p>
                <p>— Io?...</p>
                <p>— Mi è parso che tu abbia fatto una mossa e... che volessi parlare.</p>
                <p>— Signor Ramaglia, non badi alle fissazioni di mio marito.</p>
                <p>— Lasciamoli divertire... Divertiamoci un po' anche noi. Che tiro vorresti fare a
                    quel povero <seg rend="italic">Tre garofani</seg>?</p>
                <p>— Dargli un appuntamento... in piazza del Popolo, attorno all'obelisco. Noi dalla
                    terrazza del Pincio staremmo a vederlo passeggiare su e giù, a guardare di qua,
                    di là... Così scopriremmo...</p>
                <p>Mentre Peretti, infatuato di quest'idea, andava a prendere carta e penna per
                    formulare la corrispondenza, Ramaglia, concitatamente, diceva alla signora
                    Letizia...</p>
                <p>— Mi perdoni... Se avessi saputo!...</p>
                <p>— Mio marito deve avere qualche sospetto!</p>
                <p>— Bisogna sviarlo... Sia buona, sia compiacente, mi scriva ferma in posta.</p>
                <p>— Ma...</p>
                <p>Quantunque la signora Letizia lo guardasse severamente, Ramaglia non si sentì
                    punto scoraggiato.</p>
                <milestone unit="section" rend="asterisks"/>
                <p>Due giorni dopo Peretti leggeva, con gran sodisfazione, nel giornale, la sua
                    corrispondenza privata. Rideva, si stropicciava le mani. Taranzi, dal tavolino
                    di faccia, lo guardava meravigliato.</p>
                <p>— Hai vinto un terno al lotto?</p>
                <p>— Lo vincerò, domenica.</p>
                <p>— Sabato, vuoi dire.</p>
                <p>— Il mio terno esce domenica.</p>
                <p>Domenica, alle 10, Peretti, sua moglie e Ramaglia erano già al loro posto su la
                    terrazza del Pincio che guarda in Piazza del Popolo. A farlo apposta, attorno
                    all'obelisco non c'era anima viva. Poi si vide arrivare uno zoppetto, giovane,
                    ben vestito, che si mise a far la ronda; si fermava, squadrava le donne che
                    passavano, riprendeva a passeggiare.</p>
                <p>— E' lui! Zoppetto per giunta!</p>
                <p>Peretti rideva, rideva!</p>
                <p>— Sei stato crudele! — gli disse Ramaglia.</p>
                <p>— Eh. sì! Ora che lo vedo arrancare a quella maniera... sarei capace di andare
                    laggiù e dirgli: — Smetta... non si affatichi; è uno scherzo!</p>
                <p>— Ti salterebbe agli occhi, e avrebbe ragione.</p>
                <p>Ramaglia aveva dato cinque lire al figlio di un usciere della Banca d'Italia
                    perchè rappresentasse la parte dell'innamorato che attende; e aveva scelto
                    apposta lo zoppetto.</p>
                <p>Ma quella mattina egli non era allegro, quantunque avesse ricevuto dalla signora
                    Letizia una letterina che diceva e non diceva, e lasciava perciò campo a
                    fantasticare, a cercar d'indovinare, specialmente per un uomo così esperto, come
                    lui, delle faccende d'amore.</p>
                <p>La signora Letizia stava su la sua, resisteva. Forse, ora, se Ramaglia non fosse
                    stato intimo amico di suo marito, ella avrebbe presa un'attitudine assai più
                    dura ancora. Da quella lettera infatti s'intravvedeva che l'amicizia di Ramaglia
                    poteva essere una circostanza da dare più squisito sapore all'avventura, una
                    tentazione acre, raffinata. La signora Letizia mostrava di paventar ciò e di
                    voler difendersene a ogni costo.</p>
                <p>E fu questo che spinse Ramaglia a riflettere. La moglie del suo amico gli piaceva
                    moltissimo. Probabilmente essa era alla sua prima avventura, anzi all'inizio
                    della sua prima avventura, e non pareva donnina da rinunziare a cavarsi, un
                    giorno o l'altro, il capriccio di un'escursione fuori dei limiti del contratto
                    nuziale. Aveva dovuto provare un po' di gusto nel rispondere: «Non mi seguite
                    più, ve ne prego!» Perchè non aveva finto di non essersi accorta della
                    corrispondenza <seg rend="italic">Tre garofani</seg>?</p>
                <p>E quel Peretti! Sospettoso, geloso, e inutilmente furbo, come tutte le persone
                    destinate a far parte della categoria dei mariti ingannati!</p>
                <p>Dopo la farsetta con lo zoppetto di Piazza del Popolo, Peretti, rassicurato,
                    diventato espansivo, aveva confidato a Ramaglia il vano sospetto da cui era
                    stato tenuto in grande agitazione per più di un mese.</p>
                <p>— Quando si dice: Pare impossibile! Non c'è niente d'impossibile al mondo. Certe
                    coincidenze fanno strabiliare. <seg rend="italic">Tre garofani!</seg> E mia
                    moglie appunto, in quei giorni, usciva di casa e tornava con tre garofani... Che
                    avresti pensato tu? Pensa male ed opra bene: è una gran norma nella vita! E lo
                    zoppetto? Ci vuol coraggio a far il galante con quella cianca!</p>
                <p>Ramaglia provava fastidio e insieme compassione del buon umore chiacchierino di
                    Peretti. Gli voleva bene davvero, ma ciò nonostante... pensava.</p>
                <p>Le teoriche di lui intorno alle donne degli altri erano molto scettiche: — Ogni
                    lasciata è persa. Se non sarò io, sarà un altro; e allora perchè? — E questa
                    riguardava le mogli degli amici.</p>
                <p>Ma altro è dire, altro è fare. Ramaglia, per quanto scapolo impenitente com'egli
                    amava di qualificarsi, non mancava di essere una persona onesta, un galantuomo.
                    Le sue avventure amorose non erano poi state tante, nè così straordinarie da
                    meritargli davvero la reputazione che godeva presso conoscenti ed amici.</p>
                <p>Ora, ecco, quella donnina bellina, elegante, con un misto d'ingenuità e di
                    furberia che la rendeva più attraente dopo di averla praticata da vicino, lo
                    teneva da più giorni in grande perplessità. Egli capiva che se si fosse lasciato
                    prendere, sarebbe potuto arrivare troppo oltre. In certe avventure amorose si sa
                    come si comincia, e non si sa mai come si potrà finire. — Se non sarò io, sarà
                    un altro. E allora.... — Ma se lo ripeteva fiaccamente. Non gli sembrava una
                    bella ragione riguardo all'amico Peretti.</p>
                <p>Avrebbe dovuto rispondere alla lettera della signora Letizia che portava in tasca
                    da tre giorni e che aveva riletto più volte per indovinare il vero significato.
                    Le ripugnava o non le ripugnava di tradire il marito col suo più intimo
                    amico?</p>
                <p>A traverso qualche piccolo errore d'ortografia e qualche periodo rimasto per
                    aria, Ramaglia non era riuscito ad afferrare il senso preciso. Non importava
                    niente l'atteggiamento austero che la signora Letizia assumeva davanti a lui in
                    presenza di Edmondo. Aveva scritto: dunque... Tanto più che le lettere buttate
                    giù a quel modo gli piacevano assai più di quelle <seg rend="italic">stilizzate</seg> o copiate da qualche <seg rend="italic">Segretario
                        galante</seg>.</p>
                <p>Non gli era avvenuto mai di esitar tanto.</p>
                <p>— Che ti accade? — gli domandò Peretti. — Sei di cattivo umore. M'inganno?</p>
                <p>— Indovini. Sono... mezzo innamorato.</p>
                <p>— Al solito!... C'è qualche ostacolo?</p>
                <p>— Nessuno, tranne quello che la donna appartiene a.... un mio superiore ed
                    amico.</p>
                <p>— Se è destino! Perchè in questi casi, credo che ci entri il destino.</p>
                <p>— Che mi consigli?</p>
                <p>— Tira via!</p>
                <p>— Com'è feroce l'uomo — stette a riflettere Ramaglia — quando non si tratta
                    personalmente di lui! Quasi, quasi! E se un giorno dovesse rimproverarmi, potrei
                    rispondergli: — Non mi hai detto: Tira via?</p>
                <p>Ramaglia però si trovava in un buon quarto d'ora; in un cattivo quarto d'ora,
                    com'ebbe a correggersi da lì a due giorni, dopo che la onesta azione di rinunzia
                    ottenne questo bel risultato: La signora Letizia, alla lettera di lui che le
                    chiedeva scusa di sacrificare il proprio cuore all'amico, rispose soltanto con
                    una parola: <seg rend="italic">Imbecille!</seg> Peretti, certamente messo su da
                    la moglie chi sa con quale scaltra perfidia femminile, cominciò a trattarlo
                    freddamente, fino a voltarsi dall'altra parte per non salutarlo
                    incontrandolo.</p>
                <p>— Com'è buffo questo mondo! — concluse Ramaglia. — Ho commesso tante... non belle
                    nè buone azioni in fatto di donne, e me la son passata sempre liscia! Ho fatto
                    una veramente buona azione in pro dell'onore di un amico, e mi sono buscato
                        l'<seg rend="italic">imbecille!</seg> dalla moglie e la inimicizia del
                    marito! E' proprio buffo questo mondo!</p>
            </div>
        </body>
    </text>
</TEI>