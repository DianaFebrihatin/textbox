<?xml version="1.0" encoding="UTF-8"?>
<?xml-model href="../keywords/keywords.sch" type="application/xml" schematypens="http://purl.oclc.org/dsdl/schematron"?>
<?xml-model href="https://raw.githubusercontent.com/cligs/reference/master/tei/cligs.rng" type="application/xml" schematypens="http://relaxng.org/ns/structure/1.0"?>
<TEI xmlns="http://www.tei-c.org/ns/1.0" xmlns:cligs="https://cligs.hypotheses.org/ns/cligs">
    <teiHeader>
        <fileDesc>
            <titleStmt>
                <title type="main">L‘«Omo selvaggio»</title>
                <title type="short">Selvaggio</title>
                <author>
                    <name type="full">Capuana, Luigi</name>
                    <name type="short">Capuana</name>
                    <idno type="viaf">24615920</idno>
                </author>
                <principal xml:id="uhk">Ulrike Henny-Krahmer</principal>
            </titleStmt>
            <extent>
                <measure unit="words">3485</measure>
            </extent>
            <publicationStmt>
                <publisher>
                    <ref target="http://cligs.hypotheses.org/">CLiGS</ref>
                </publisher>
                <availability status="free">
                    <licence target="https://creativecommons.org/licenses/by-sa/4.0/">CC BY-SA
                        4.0</licence>
                </availability>
                <date>2017</date>
                <idno type="cligs">it0153</idno>
                <idno type="url">https://raw.githubusercontent.com/cligs/textbox/master/italian/short19-20/tei/it0153.xml</idno>
            </publicationStmt>
            <sourceDesc>
                <bibl type="digital-source"> "L‘«Omo selvaggio»." <seg rend="italic">Eh! La vita…
                        Novelle.</seg> Project Gutenberg, <idno>42698</idno>, <date when="2013-05-13">May 13, 2013</date>, <ref target="http://www.gutenberg.org/ebooks/42698">http://www.gutenberg.org/ebooks/42698</ref>. </bibl>
                <bibl type="print-source"> "L‘«Omo selvaggio»." <seg rend="italic">Eh! La vita…
                        Novelle.</seg> Seconda edizione. Milano: Società Anonima Editoriale. <date when="1913">1913</date>. </bibl>
            </sourceDesc>
        </fileDesc>
        <encodingDesc>
            <p/>
        </encodingDesc>
        <profileDesc>
            <abstract>
                <p/>
            </abstract>
            <textClass>
                <keywords scheme="keywords.xml">
                    <term type="author.continent">Europe</term>
                    <term type="author.country">Italy</term>
                    <term type="author.gender">male</term>
                    <term type="text.language">Italian</term>
                    <term type="text.form">prose</term>
                    <term type="text.genre.supergenre">narrative</term>
                    <term type="text.genre">short story</term>
                    <term type="text.genre.title">novella</term>
                </keywords>
            </textClass>
        </profileDesc>
        <revisionDesc>
            <change when="2017-11-25" who="#uhk">Initial TEI version.</change>
        </revisionDesc>
    </teiHeader>
    <text>
        <body>
            <div>
                <head>L‘«Omo selvaggio».</head>
                <p>E dire che era stato un bel giovane!</p>
                <p>Poi si era ingrassato, si era lasciato crescere la barba, e si faceva aggiustare
                    i capelli due volte l'anno. Quella selva irta, folta, arruffata gli faceva un
                    testone grosso così, da vero «omo selvaggio», come i suoi concittadini lo
                    avevano ribattezzato. «Omo selvaggio» anche per la trascuratezza dei vestiti,
                    che sembravano vecchi fin quand'erano nuovi, e gli piangevano addosso, tagliati
                    alla carlona e cuciti alla peggio.</p>
                <p>Pareva ch'egli si compiacesse di mostrarsi trasandato in tutta la persona, e
                    l'ostentasse seduto davanti alla sua bottega di merciaio, di tabaccaio, di
                    panettiere, con le gambe larghe, la pipa in bocca, e il continuo brontolio su le
                    labbra contro i giovani di bottega, gli avventori e i passanti che lo
                    salutavano.</p>
                <p>— Buon giorno! Buona sera! Che c'è di nuovo, «omo selvaggio»?</p>
                <p>Ormai glielo dicevano in viso e non si offendevano delle brutali risposte.</p>
                <p>Era stato pure un buon giovane, di carattere allegro, servizievole, intento a far
                    prosperare il suo negozio, che, da piccola merceria, come l'aveva gestita suo
                    padre, era divenuta la migliore merceria del paese, fornita di tutto; e poi
                    tabaccheria, con rivendita di sigarette e sigari esteri; e poi, per completarla,
                    spaccio di pane e paste delle migliori qualità.</p>
                <p>Allora stava egli stesso dietro il banco, orgoglioso di servire gli avventori che
                    aumentavano di giorno in giorno, esattissimo nel peso, scrupoloso nei prezzi,
                    con grande rabbia dei colleghi che lo accusavano di voler rovinare il
                    commercio.</p>
                <p>— Mi basta di non rovinare i clienti! — egli rispondeva a coloro che gli
                    riferivano le lagnanze degli altri rivenditori. — Basta anche a te, mamma, è
                    vero?</p>
                <p>La vecchietta agucchiava in un angolo, interrompendosi se occorreva di aiutarlo a
                    servire un avventore, e approvava con una mossa della testa e un bel sorriso le
                    parole del figlio, che per lei era un oracolo.</p>
                <p>Le pareva un sogno la trasformazione della bottega, con gli scaffali dipinti in
                    verde, con le cassette torno torno, e le vetrine, e tutti quegli arnesi, appesi
                    negli spazi tra uno scaffale e l'altro, che le confondevano un po' la mente, e
                    non davano un momento di riposo a quel povero figliuolo, sempre con le braccia
                    all'aria, sempre con le mani occupate a pesare, a involtare, a legare i
                    pacchetti coi nastrini a due colori; novità quest'ultima che non si praticava in
                    nessun'altra bottega in paese.</p>
                <p>Due anni addietro, verso le sette e mezzo o le otto, secondo la stagione,
                    bisognava chiudere la bottega con catenacci e spranghe di ferro e portar via il
                    denaro della giornata, per evitare certe visite notturne che ormai erano
                    diventate frequenti, visto che anche i signori ladri avevano perfezionato i loro
                    strumenti di scasso.</p>
                <p>Ora non più, dopo che suo figlio aveva comprato la bottega e la casa soprastante,
                    e praticata una comoda scaletta interna. Chiuso con spranghe e serratura inglese
                    l'uscio della bottega, dalla porta interna tutti e due montavano su, e
                    ispezionate minuziosamente le quattro stanze, la cucina, e fatta una cenetta
                    sbrigativa, se n'andavano a letto.</p>
                <p>L'ultima a coricarsi voleva essere la mamma. Aveva sempre qualche cosa da dire,
                    da ricordare, da raccomandare pel giorno dopo. E, da qualche tempo in qua, quasi
                    per fare come i salmi che finiscono tutti in gloria — glielo diceva ridendo il
                    figlio — ella gli rispondeva:</p>
                <p>— Quando penserai a darmi una bella nuorina? Ogni giorno che passa vale più di un
                    anno per me. Voglio vederti ammogliato prima di chiudere gli occhi.</p>
                <p>— Sì, mamma. Trovami una bella moglina nel sonno. Ne riparleremo domani.</p>
                <p>Senza quel fuggi fuggi, la sera della festa di Sant'Anna, mentre il popolo era
                    radunato nella Piazza della Fontana in attesa dello sparo dei fuochi, chi sa
                    quando ne avrebbero riparlato! Ma quella sera la bottega fu invasa dalla gente
                    che voleva salvarsi dal pericolo di essere travolta dalla gran rissa scoppiata
                    nessun sapeva dir come e perchè, e Pietro La Rocca dovette stentare per riuscire
                    a chiudere la porta ed attendere che i carabinieri avessero sedato il
                    tumulto.</p>
                <p>Si erano trovate là dentro una diecina di persone, donne la più parte, che
                    urlavano e piangevano quasi fosse arrivato il finimondo. Alcune, scavalcato il
                    banco, si erano rifugiate nel piccolo retrobottega. Sul banco, sorretta da una
                    donna vestita di nero, era distesa una giovine bellissima che sembrava anche più
                    bella pel gran pallore del viso, con gli occhi chiusi, le labbra sbiancate; e
                    sarebbe parsa morta senza gli sbalzi che dava, quasi volesse singhiozzare e non
                    potesse.</p>
                <p>— Non è niente, signori miei! Tutto è terminato. Aria! Aria! Per questa
                    poveretta... Aria! Aria!</p>
                <p>Pietro La Rocca ributtò indietro due donne che volevano impedirgli di aprire la
                    porta della bottega, e spalancò i due battenti con impeto.</p>
                <p>Nella Piazza poca gente. Doveva essere accaduto qualcosa di grave. I carabinieri
                    invitavano, con le buone, gli uomini rimasti ad andar via. I fuochi erano
                    rimandati alla domenica prossima.</p>
                <p>Egli non si era fermato a chieder altre notizie. Tornato indietro, vedendo che la
                    svenuta apriva gli occhi, domandò alla donna vestita di nero:</p>
                <p>— E' vostra figlia?</p>
                <p>— Nipote, orfana di padre e di madre.</p>
                <p>La giovane guardò attorno con occhi spaventati, e pregò:</p>
                <p>— Non ci mandate via!</p>
                <p>— Nessuno vi manda via. Ma qui state scomoda. Mamma, conducila su. Vi calmerete.
                    Avete avuto paura, eh?</p>
                <p>— Si sono ammazzati?</p>
                <p>— Pare. Ho inteso dire: un morto e quattro feriti.</p>
                <p>— Oh, Dio! Oh, Dio!</p>
                <p>— Ci sono sempre i guasta-feste in questo mondo. Ormai siete al sicuro.</p>
                <p>E così avvenne che la bella moglina non gliela cercò la mamma nel sonno, ma se la
                    trovò da se, dopo quella nottata passata conversando, perchè la ragazza aveva
                    continuato a pregare: — Non ci mandate via! — e aveva spiegato perchè. Non erano
                    del paese. La zia aveva voluto svagare la nipote facendola assistere alla
                    caratteristica processione per Sant'Anna, processione a cui potevano prender
                    parte soltanto le donne in istato interessante, e vi accorrevano dai paesetti
                    vicini e anche da lontano, per voto. La gente si divertiva a vedere quei <seg rend="italic">bauli</seg> portati attorno con una torcia in mano; e per
                    questo la processione era famosa nella provincia.</p>
                <p>La ragazza si chiamava Caterina, come la mamma di lui.</p>
                <p>— Che ne dici, mamma?</p>
                <p>— Sei tu che devi scegliere.</p>
                <p>Egli aveva già scelto, senza por tempo in mezzo, quando fu l'aurora. La ragazza
                    sembrava un'altra, allegra, chiacchierina, come se i La Rossa, madre e figlio li
                    avesse conosciuti da anni. Si era lavata, pettinata, ravviata, ripetendo
                    spesso:</p>
                <p>— E' stata una fortuna per noi! Un morto e quattro feriti, dunque!... Oh, Dio!
                    Oh, Dio!... Che bella bottega, è vero, zia? Vengano da noi per la festa del
                    nostro patrono San Cipriano; anche senza il pretesto della festa... Capisco: non
                    può abbandonare la merceria... Che peccato!</p>
                <p>Ogni parola di lei Pietro La Rocca se la sentiva scendere in fondo all'anima,
                    lieto, commosso anche delle espressioni più insignificanti. E quando le due
                    donne furono andate via, Pietro rimase mezzo intontito; se qualcuno degli
                    avventori gli diceva:</p>
                <p>— Don Pietro, dove avete la testa?</p>
                <p>Rispondeva sorridendo:</p>
                <p>— Su le spalle, caro amico.</p>
                <p>Ma non sapeva risolversi.</p>
                <p>— Che ne dici, mamma?</p>
                <p>— Sei tu che devi scegliere.</p>
                <p>Si decise tutt'a un tratto.</p>
                <p>— Anche perchè si chiama Caterina, come te, mamma.</p>
                <p>Questo gli parve di buon augurio.</p>
                <milestone unit="section" rend="asterisks"/>
                <p>Due anni di felicità, di prosperità. La buona vecchietta avea potuto assistere a
                    un'altra trasformazione della bottega e della casa, quasi la bella nuorina
                    avesse rinnovato con la sua presenza ogni cosa, quasi gli oggetti toccati dalle
                    sue bianche mani avessero acquistato doppio, triplo valore. Poi era venuta la
                    consolazione di una bambina, a cui Pietro avrebbe voluto imporre il nome della
                    madre. Ma sua moglie aveva esclamato:</p>
                <p>— Troppe Caterine in una casa!</p>
                <p>Ed era stata battezzata con quello di Rosaria, come la zia di lei.</p>
                <p>— Aspetto che arrivi il maschietto e poi me ne vado... figlio mio!</p>
                <p>Il maschietto tardò a venire, e lei se n'andò, portata via da una fiera polmonite
                    in pochi giorni.</p>
                <p>Per Pietro fu un terribile colpo. La moglie vedendolo triste, inconsolabile, gli
                    si rivolse in tono di rimprovero.</p>
                <p>— Sarebbe stato meglio se fossi morta io!</p>
                <p>— Tu non le volevi bene!</p>
                <p>— Non mi voleva bene neppur lei.</p>
                <p>— T'inganni.</p>
                <p>— Era gelosa di me. Pareva sorvegliasse ogni mio atto, diffidasse d'ogni mia
                    parola, specie in questi ultimi mesi. Che si figurava? Non te n'ho parlato mai.
                    Che si figurava?</p>
                <p>— T'inganni.</p>
                <p>Era vero; la morta non era arrivata a voler molto bene a quella nuora, vivace,
                    ardita, la quale si compiaceva di fare a botte e risposte con certi avventori
                    che venivano a comprare sigari o sigarette, e indugiavano nella scelta,
                    evidentemente per intrattenersi con lei. Verissimo: la morta era diventata
                    diffidente del figlio che sembrava incantato di qualunque cosa dicesse o facesse
                    la moglie, e rideva di ogni risposta piccante di lei a qualche avventore, senza
                    adombrarsi dell'insidia che le parole dell'avventore potessero nascondere.</p>
                <p>— Se al suo paese usa di parlare così con gli uomini, tu dovresti avvertirla che
                    qui non usa.</p>
                <p>— Parole, mamma! Parole di scherzo, mamma!</p>
                <p>— Dalle parole ai fatti ci suol correre poco.</p>
                <p>L'estrema bontà del suo cuore non gli permetteva di concepire il minimo cattivo
                    sospetto contro la moglie; ma da quel giorno in poi ebbe qualcosa nell'animo —
                    una lieve nebbia, un sordo ronzio — non avrebbe saputo spiegarlo — che gli turbò
                    a poco a poco la serenità dello spirito, specialmente dopo la morte di sua
                    madre. Caterina se ne accorse sùbito e non glielo nascose. Egli,
                    dispiacentissimo, tentò di disingannarla, ma fece peggio quando le disse:</p>
                <p>— Questo, in ogni caso, vuol dire che ti voglio estremamente bene.</p>
                <p>— Voglio essere rispettata anche!</p>
                <p>— Nessuno ti rispetta più di me.</p>
                <p>Pareva che il malinteso fosse stato dissipato, ed era come un fuoco che cova
                    sotto la cenere; basta rimescolarla perchè esso divampi. Pochi mesi dopo avvenne
                    la malattia della bambina. Deperiva, consumata da una febbre che il medico non
                    riusciva a vincere. Caterina faceva rare apparizioni nel negozio. Era venuta dal
                    suo paese la zia, chiamata da Pietro per aiutarla nell'assistere la bambina. Il
                    dottore faceva tre visite al giorno: iniezioni la mattina, iniezioni la sera....
                    Niente!</p>
                <p>E quando Pietro vide uscire dal portoncino di casa la bella cassa rivestita di
                    seta bianca col cadaverino della figlia, si sentì spezzare ii cuore, quasi egli
                    avesse visto andar via, per sempre, la felicità della sua casa!</p>
                <p>Caterina dalla tristezza delle giornate attorno al letto della malatina, dal
                    sonno perduto, dal gran dolore per la morte della creatura che già formava il
                    suo grande orgoglio, «era ridotta uno straccio», come si espresse la zia. Perciò
                    Pietro acconsentì volentieri che la zia la conducesse con sè per farla svagare e
                    ristorarla laggiù, nel paese nativo.</p>
                <p>In quei tre mesi — c'era stato anche il pretesto della festa di San Cipriano —
                    egli era andato parecchie volte a trovarla per alcune mezze giornate, lasciando
                    affidato il negozio a due garzoni dovuti prender per servir più lestamente gli
                    avventori.</p>
                <p>Ma una mattina egli era su la soglia della bottega, con le mani dietro la
                    schiena, assistendo a la rissa di due cani che si assalivano a morsi,
                    ringhiando, e pensava anche che tra due giorni sua moglie sarebbe tornata. Gli
                    si avvicinò il farmacista di faccia: lo guardava con curiosità, quasi con
                    stupore.</p>
                <p>— Bravo! — gli disse. — Così si fa! Siete davvero un uomo!</p>
                <p>— Perchè? Scusate.</p>
                <p>— E' inutile fingere con me. L'ho saputo ieri sera da uno di quel paese....</p>
                <p>— Che avete saputo?</p>
                <p>— Quel che volete darmi a credere d'ignorare. Bravo! Siete davvero un uomo!</p>
                <p>Era rimasto di sasso, per alcuni momenti, dopo di aver insistito per strappar di
                    bocca al farmacista la notizia. Poi, incredulo, aveva risposto ironicamente:</p>
                <p>— Tornerà dall'America domani l'altro!</p>
                <milestone unit="section" rend="asterisks"/>
                <p>Non pianse, non si disperò: solamente si sentì come svaporare dal cuore ogni
                    bontà, ogni dolcezza, ogni gentilezza; si sentì cambiare da così a così, quasi
                    lo avessero scorticato e gli fosse venuta su una pelle nuova affatto diversa.
                    Tanto diversa che quando qualcuno lo chiamava per nome egli, su le prime
                    dubitava che parlassero con lui, ma con qualche altro che si chiamava Pietro La
                    Rocca, com'egli forse si era chiamato una volta.</p>
                <p>Era stato uno sconvolgimento terribile, durato parecchi mesi e ch'egli aveva
                    voluto, per dignità, nascondere a tutti.</p>
                <p>Le persone che gli volevano bene non gli accennavano neppur dalla lontana alla
                    sciagurata che era fuggita con l'amante nell'Argentina; e avevano la delicatezza
                    di non mostrar nessuna intenzione di voler consolarlo.</p>
                <p>I maligni, gli impertinenti tacquero anche essi, poichè Pietro la Rocca faceva le
                    viste di non capire le domande:</p>
                <p>— Avete avuto notizie? Non se ne parla più!</p>
                <p>Era proprio cambiato, da così a così. Chi non aveva provato in altri tempi il suo
                    buon cuore? Non era mai accaduto che qualcuno si fosse rivolto alla sua carità e
                    avesse dovuto andar via con le mani vuote. Anzi, egli soleva ringraziare chi gli
                    dava l'occasione di fare un'opera buona. Perchè Domineddio gli faceva prosperare
                    il negozio se non per aiutare i disgraziati? Ed ora, invece, pareva che gli
                    facessero un insulto ogni volta che lo invitavano a partecipare a un atto di
                    carità.</p>
                <p>Poi, a poco a poco, si sparse la notizia che Pietro la Rocca, di notte tempo,
                    quasi commettesse una cattiva azione, andava a picchiare all'uscio di questo o
                    di quello e lasciava elemosine, soccorsi di ogni sorta, raccomandandosi:</p>
                <p>— E.... zitto! Altrimenti non riceverete più niente!</p>
                <p>Infatti egli faceva ogni sforzo per smentire quella voce; rispondeva
                    sgarbatamente a chi si azzardava di chiedergli un piccolo favore, come se il
                    torto della moglie gli fosse stato fatto con la complicità di tutti, e tutti ne
                    fossero responsabili.</p>
                <p>— Ci son mai venuto da voialtri a importunarvi? O dunque? Lasciatemi in pace!</p>
                <p>Smaniava, sbuffava, quasi lo facessero soffrire E dalla volta che una vecchietta
                    gli rispose: — Che siete diventato? L'omo selvaggio? — il motto fece fortuna e
                    in breve tempo Pietro La Rocca non fu chiamato altrimenti.</p>
                <p>Sì: omo selvaggio! Per parecchi mesi se ne stette confinato nel retrobottega,
                    fumando, sorvegliando i due garzoni, brontolando contro la loro lentezza o la
                    loro poca destrezza nel servire gli avventori, rispondendo appena ai saluti di
                    questi. Sul tardi, quando la Piazza della Fontana era deserta, egli usciva a far
                    lunghe sgambate davanti a la bottega per muoversi, per prendere aria, col
                    pensiero lontano lontano, a quell'America dove la ingrata, la scellerata era
                    andata a rifugiarsi con l'amante.</p>
                <p>— Peggio per lei! Peggio per lei!</p>
                <p>Qualche ritardatario, i carabinieri di ronda non gli si avvicinavano, non lo
                    salutavano neppure fingendo di non riconoscerlo perchè sapevano ormai di fargli
                    piacere. Poi egli rientrava, sbarrava la porta e saliva su, strapazzando la
                    vecchia contadina che aveva preso in casa e che si ostinava ad attenderlo in
                    piedi per assistere alla cena di lui, caso mai avesse bisogno di qualcosa.</p>
                <p>— Non voglio essere atteso! Non ho bisogno di niente!</p>
                <p>Così passarono i mesi, passarono parecchi anni. Il bel giovane di una volta era
                    diventato irriconoscibile, con quella folta barba che cominciava a brizzolarsi,
                    con quella arruffata capellatura che provava soltanto due volte all'anno il
                    benefico lavoro della forbice del barbiere; trasandato nei vestiti, meno che
                    nella biancheria. Pareva finalmente che l'«omo selvaggio» cominciasse a
                    mansuefarsi, perchè non stava più rintanato nel retrobottega, ma prendeva
                    l'abitudine di sedersi, in certe ore della giornata, davanti al negozio, con le
                    gambe larghe, con la pipa continuamente in bocca, sempre accigliato, muto, con
                    aria scontenta e scontrosa, quasi che il tradimento della moglie fosse avvenuto
                    giorni addietro e lui non potesse nascondere la gran pena che ne provava.</p>
                <p>Pareva impossibile! Avrebbe dovuto, anzi, ringraziare Iddio che quella donna se
                    ne fosse andata lontana. Poteva far peggio: tradirlo proprio sotto i suoi occhi,
                    cimentarlo, fargli perdere la ragione, quantunque, se l'avesse ammazzata, non
                    l'avrebbe pagata neppure due soldi...</p>
                <p>Parlavano così perchè nessuno sapeva che cosa bollisse e ribollisse da cinque
                    anni in quella povera testa, in quel povero cuore. Lo seppe soltanto il parroco
                    la sera che lo vide arrivare nella canonica con l'aspetto irritato di chi
                    avrebbe voluto essere lasciato in pace.</p>
                <p>— Mi ha mandato a chiamare.... In che posso servirla?</p>
                <milestone unit="section" rend="asterisks"/>
                <p>Era stato ad ascoltarlo con le mani giunte, le braccia tese tra i ginocchi, a
                    testa bassa, socchiudendo di tratto in tratto le palpebre, poi era scattato:</p>
                <p>— E che pretende lei ora da me, con la misericordia di Dio? Io non sono Dio, ma
                    un misero verme della terra, signor parroco.</p>
                <p>— Siete un buon cristiano. Riflettete. Dio l'ha tremendamente gastigata, in quel
                    che formava la sua vanità e che l'ha spinta a perdersi: la bellezza.</p>
                <p>— Avrebbe fatto meglio a impedirle di perdersi!</p>
                <p>— Non dite stoltezze. Noi non possiamo intendere le vie del Signore.</p>
                <p>— Parlo da ignorante; mi scusi.</p>
                <p>— Dopo cinque anni e nello stato in cui si trova, dovreste almeno perdonarle.</p>
                <p>— Che se ne farà del mio perdono?</p>
                <p>— Dicono che è ridotta in uno stato orrendo. Il cancro, il terribile cancro, le
                    ha mangiato quasi intera la faccia. Abbandonata dai seduttore è vissuta un anno
                    facendo i più umili uffici. Poi è stata accolta in un ospedale. Ha pregato di
                    essere rimpatriata: le è stato accordato a stento. E' arrivata, da tre giorni,
                    al suo paese.... Le avete voluto bene.... allora.</p>
                <p>— Ah, signor parroco! Ah, signor parroco! Di me nessuno ha avuto pietà!... Mi
                    hanno creduto un vigliacco egoista, perchè non son corso dietro a quei due,
                    imbarcandomi immediatamente — mi mancavano forse i mezzi? — per andare ad
                    ammazzarli come due cani. Chiedevo di essere voluto bene, come mi aveva giurato
                    davanti a Dio! Che avrei ottenuto ammazzandola?... E non ho il minimo rimorso,
                    signor parroco! La sua volontà era la mia. Non s'è mai dato il caso che io le
                    abbia detto: — Questo no! — Ed è stato forse il mio torto!</p>
                <p>— Non vi pentite di essere stato buono!</p>
                <p>— Cinque anni! Notte e giorno! Come se fosse rimasta sempre quella davanti a me,
                    bella, sorridente, allegra, con la parola pronta, vivace... E dovevo cacciarla
                    via dicendole la parola più brutale.... per poter chiudere gli occhi al sonno,
                    stanco, sfinito, quasi avessi fatto un opprimente lavoro col pensare a lei tutta
                    la giornata e parte della nottata! Nè il sonno era riposo, ma sogno agitato.
                    Notte per notte la povera mamma: — Te lo dicevo? Te lo dicevo? — Perchè non mi
                    lascia in pace neppure mia madre?... Ed ora lei viene a raccontarmi.... Io non
                    so più perchè campo: odio me, odio gli altri!... Il cancro se la rode viva viva?
                    Felice lei! Ne avrà per poco.</p>
                <p>— Deve morire disperata? Almeno isolarla in una casetta, darle una di quelle
                    infermiere che sono sostenute nel loro ufficio dall'alto sentimento religioso
                    nella cura delle malattie più repugnanti; renderle meno penosi questi ultimi
                    mesi di vita, perchè mi è stato scritto che il male è rapidamente inesorabile.
                    Pure bisogna fare quel che si può... Ma, prima di tutto, perdonare.</p>
                <p>— Mi chiamano: l'«omo selvaggio». Non voglio smentirli.</p>
                <p>Pietro La Rocca si era lasciato ricadere di peso su la seggiola da cui si era
                    rizzato cominciando a sfogarsi: Ah, signor parroco!</p>
                <p>Era pallido come un morto, curvo e si torceva le mani mentre cominciavano a
                    sgorgargli dagli occhi due rivoletti di lacrime che s'infiltravano tra i peli
                    dell'ispida barba, senza ch'egli facesse niente per arrestarle o un gesto per
                    asciugarle.</p>
                <p>— Siate forte!... Lasciatevi vincere dal vostro gran buon cuore. Voi soffrite pel
                    divieto che v'imponete di non fare il bene.... Volete che vi aiuti?...
                    Volete?</p>
                <p>— No!</p>
                <p>E mentre egli, scattato in piedi, tentava di ricomporsi, di far sparire dal viso
                    le tracce delle lacrime, il parroco gli diceva:</p>
                <p>— Ricorrerò alla carità dei benefattori che non si rifiutano di aiutare il
                    prossimo, qualunque esso sia. Dirò: per la moglie di Pietro La Rocca!</p>
                <p>— La moglie di Pietro La Rocca — egli rispose, parlando come un trasognato — non
                    ha bisogno della carità di nessuno!... Ha la sua casa, ha una stanza, un letto
                    dove potrà morire in pace....</p>
                <p>— E il vostro perdono, sopratutto.</p>
                <p>— Di notte. Non deve vederla nessuno. La riceverà lei. Venga accompagnata dalla
                    suora infermiera: c'è una cameretta anche per essa....</p>
                <milestone unit="section" rend="asterisks"/>
                <p>La malata aveva pregato insistentemente ch'egli non cercasse di vederla.</p>
                <p>— Vi farebbe molto male — gli aveva detto la suora. — Farebbe male pure alla
                    disgraziata. Sembra che il cancro abbia furore di divorarsela presto.</p>
                <p>Pietro La Rocca non dovette fare molti sforzi per non cedere alla trista
                    curiosità di vedere come la sua Caterina era ridotta. Voleva conservarsi intatta
                    nella memoria la bella, fresca figura di lei, quale gli era rimasta cinque anni
                    in fondo al cuore, incessantemente adorata e maledetta, più adorata che
                    maledetta, e senza che qualcuno lo avesse mai sospettato.</p>
                <p>La pianse morta, la fece seppellire come se non fosse stata moglie infedele. Per
                    alcuni mesi mandò fiori a quella tomba su la lapide della quale aveva fatto
                    incidere soltanto il nome di lei da ragazza, e poi....</p>
                <p>Egli credette che fosse stato un miracolo operato dalla sua mamma. La sognò per
                    l'ultima volta, quasi fosse venuta a dirgli addio!... E poi, lentamente, una
                    gran pace discendeva a invaderlo: il passato sembrava allontanarsi,
                    allontanarsi, dileguare nell'ombra; ed egli si lasciava vivere alla giornata; in
                    apparenza, ancora «omo selvaggio», domandandosi ad intervalli:</p>
                <p>— Perchè campo? Perchè campo?</p>
            </div>
        </body>
    </text>
</TEI>