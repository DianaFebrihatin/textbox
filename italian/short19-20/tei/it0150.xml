<?xml version="1.0" encoding="UTF-8"?>
<?xml-model href="https://raw.githubusercontent.com/cligs/reference/master/tei/standard/cligs.rnc" type="application/relax-ng-compact-syntax"?>
<TEI xmlns="http://www.tei-c.org/ns/1.0">
    <teiHeader>
        <fileDesc>
            <titleStmt>
                <title type="main">Arme ritorta</title>
                <title type="short">Arme</title>
                <author>
                    <name type="full">Capuana, Luigi</name>
                    <name type="short">Capuana</name>
                    <idno type="viaf">24615920</idno>
                </author>
                <principal xml:id="uhk">Ulrike Henny-Krahmer</principal>
            </titleStmt>
            <extent>
                <measure unit="words">2622</measure>
            </extent>
            <publicationStmt>
                <publisher>
                    <ref target="http://cligs.hypotheses.org/">CLiGS</ref>
                </publisher>
                <availability status="free">
                    <licence target="https://creativecommons.org/licenses/by-sa/4.0/">CC BY-SA
                        4.0</licence>
                </availability>
                <date>2017</date>
                <idno type="cligs">it0150</idno>
                <idno type="url"/>
            </publicationStmt>
            <sourceDesc>
                <bibl type="digital-source"> "Arme ritorta." <seg rend="italic">Eh! La vita…
                        Novelle.</seg> Project Gutenberg, <idno>42698</idno>, <date
                        when="2013-05-13">May 13, 2013</date>, <ref
                        target="http://www.gutenberg.org/ebooks/42698"
                        >http://www.gutenberg.org/ebooks/42698</ref>. </bibl>
                <bibl type="print-source"> "Arme ritorta." <seg rend="italic">Eh! La vita…
                        Novelle.</seg> Seconda edizione. Milano: Società Anonima Editoriale. <date
                        when="1913">1913</date>. </bibl>
            </sourceDesc>
        </fileDesc>
        <encodingDesc>
            <p/>
        </encodingDesc>
        <profileDesc>
            <abstract>
                <p/>
            </abstract>
            <textClass>
                <keywords scheme="keywords.csv">
                    <term type="author-gender">male</term>
                    <term type="author-continent">Europe</term>
                    <term type="author-country">Italy</term>
                    <term type="language">Italian</term>

                    <term type="form">prose</term>
                    <term type="supergenre">narrative</term>
                    <term type="genre">short story</term>
                    <term type="genre-title">novella</term>
                </keywords>
            </textClass>
        </profileDesc>
        <revisionDesc>
            <change when="2017-11-25" who="#uhk">Initial TEI version.</change>
        </revisionDesc>
    </teiHeader>
    <text>
        <body>
            <head>Arme ritorta.</head>
            <p>Non lo poteva soffrire... indovinate perchè? Per la estrema gentilezza delle sue
                maniere. A ogni suo atto, a ogni sua parola, a ogni suo gesto bisognava dirgli:
                Grazie! Grazie! Sorridergli, stringergli la mano... Ed era, per Rocco Biagi,
                un'oppressione, un soffocamento!</p>
            <p>Non già che egli fosse duro di cuore, incapace di apprezzare un favore, una cortesia;
                lo irritava l'eccesso. E Bortolo Giani — bisogna riconoscerlo — eccedeva.</p>
            <p>Rocco glielo diceva a modo suo, con tono di voce tra serio e scherzoso:</p>
            <p>— Tu dovresti apprendere a fare qualche piccola sgarberia, per intermezzo, per dar
                più valore e sapore alla squisitezza dei tuoi modi. Una grossa sgarberia non
                guasterebbe. Anzi! Anzi!</p>
            <p>— Ma io....</p>
            <p>— Sta' zitto! Tu somigli a certe paste.... troppo dolci. Il guaio è che mentre
                nessuno può forzarci a mangiarne più di una, invece, con te non si sa come
                rifiutare....</p>
            <p>— Ma io....</p>
            <p>— Sta' zitto! Prova. Vedresti che mirabile effetto! Un'impertinenza, una sgarberia di
                Bortolo Giani! Impagabili!</p>
            <p>— Intanto, scusa....</p>
            <p>— Ci siamo!</p>
            <p>— L'altro giorno tu dicevi...</p>
            <p>— Dio mio! Con te non si può neppur fiatare!...</p>
            <p>— Chiami fiatare lo esprimere un desiderio, così, senza nessun'intenzione di
                incomodare qualcuno?</p>
            <p>— Mi metti paura!... Che cosa ho detto l'altro giorno?</p>
            <p>— Che avresti pagato un occhio....</p>
            <p>— E' un modo di dire.</p>
            <p>— Lo so. Ed io, per caso, ho trovato, senza che tu sia costretto.... a pagarlo un
                occhio. Ecco qua!</p>
            <p>Ogni volta così. Rocco Biagi si sentiva annichilito davanti a tanta cortesia.</p>
            <p>Gli altri compagni di ufficio ne abusavano: — Giani, scusa.... questo! Giani, scusa,
                quello! — Giani era diventato il servitore di tutti, ma lo faceva così volentieri,
                ma sembrava così deliziato di poter rendere un servigio, che quasi sarebbe parso
                villania risparmiarlo. Ne abusavano e ne ridevano tra loro. Qualcuno aveva tentato
                anche di sfruttarlo; ma su questo punto dei quattrini, Bortolo Giani trovava sempre
                modo di scusarsi, specialmente se la somma richiesta superava le dieci lire. E la
                scusa era sua moglie.</p>
            <p>— Quella benedetta donna!... Mi fa i conti addosso! Non posso disporre di venti lire
                a modo mio!</p>
            <p>— Ribèllati! Infine sono sangue tuo!</p>
            <p>— Ribèllati! Ci vuol poco a dirlo. E la pace domestica?... Quella benedetta
                donna!</p>
            <p>E ripetendo queste ultime parole pareva masticasse tossico.</p>
            <p>Tutti ne convenivano: Giani aveva una bella moglie; quasi non se la meritava.... Ma
                quella benedetta donna doveva esser tutt'altro che benedetta nella intimità della
                casa.</p>
            <p>Giani, sospettavano, n'era forse geloso. Sospettavano di gelosia anche lei.
                Probabilmente, quella che Giani chiamava la pace domestica era proprio il contrario.
                Li spiavano, tutte le domeniche, quando i due coniugi facevano la passeggiata pel
                Corso, per via Nazionale, o stavano seduti a un tavolino davanti a un caffè,
                sorbendo una bibita, prendendo un gelato, scambiando poche parole, quasi non
                avessero niente da comunicarsi.</p>
            <p>I colleghi passavano, salutavano e non osavano di accostarsi con qualche pretesto,
                tanto l'aspetto serio, rigido della signora sembrava poco incoraggiante. E neppur
                Giani faceva un gesto, nè diceva una parola di cortesia. Marito e moglie mostravano
                evidentemente di non voler essere disturbati nel godimento di quella intimità al
                cospetto di tutti.</p>
            <p>Perciò, una domenica, i colleghi furono molto maravigliati d'incontrare per via
                Nazionale Rocco Biagi che dava il braccio alla signora Giani, e di vederli poi
                seduti a un tavolino, sul marciapiede; la signora e Rocco intenti a prendere uno
                schiumone identico, di pistacchio, e Giani che sorseggiava deliziosamente un gran
                bicchiere di birra, uno <seg rend="italic">scioppe</seg>, egli diceva.</p>
            <p>Che cosa era avvenuto?</p>
            <p>Soltanto questo. Giani aveva fatto a Rocco Biagi una gentilezza tale... che lo aveva
                proprio messo fuori della grazia di Dio. Strano tipo quel Biagi! Un altro avrebbe
                dimostrato all'amico tutta la sua immensa gratitudine; non si trova a ogni piè
                sospinto chi, zitto zitto, senza di esserne richiesto, va a pagare alla Banca una
                nostra cambiale sul punto di essere protestata.</p>
            <p>Biagi si era lasciato cogliere alla sprovveduta. Non si trattava di somma enorme; ma
                accade anche a un banchiere di non avere qualche volta in cassa poche centinaia di
                lire. Se non che il banchiere sa dove andare a trovarle, e lui, Biagi, aveva fatto
                quattro inutili tentativi per cavarsi d'impaccio. Da due giorni, era di tristissimo
                umore. Giani gli si aggirava attorno, senza avere il coraggio di domandargli.</p>
            <p>— Che hai? Ti senti male?</p>
            <p>Attendeva una confidenza.</p>
            <p>Biagi, che paventava l'assalto di una cortesia, restava muto, imbronciato, al
                tavolino, masticando la punta del sigaro che gli si era spento fra le labbra.</p>
            <p>Giani gli vide cavar di tasca una busta gialla con intestazione stampata, e poi
                estrarre dalla busta un fogliolino stampato anch'esso; un avviso di pagamento
                bancario; non c'era da ingannarsi... Ah! Per questo il povero Biagi era
                impensierito, agitato.... Ma come dirgli:</p>
            <p>— Ho capito: tu hai un effetto da pagare e non hai con che pagarlo! Se non si
                trattasse di somma rilevante!...</p>
            <p>Era un mescolarsi degli affari altrui.... E Biagi non transigeva su questo punto; la
                sua estrema delicatezza faceva cascar le braccia a chiunque. Povero Biagi!</p>
            <p>Un usciere entrò a chiamarlo. Quel Capo-sezione arrivava in mal punto.</p>
            <p>— Accidenti!</p>
            <p>Biagi era scattato dalla seggiola a bracciuoli con tale impeto di stizza da sembrare
                che corresse a strozzare chi lo aveva disturbato.</p>
            <p>Così Giani potè indiscretamente osservare l'avviso di pagamento del Banco di Napoli
                lasciato da Biagi sul tavolino, impossessarsene, chiedere sùbito il permesso di
                un'ora per un affare urgente, e tornare in ufficio con la cambiale ritirata; si
                trattava di trecentocinquanta lire!</p>
            <p>E fece un po' di commedia.</p>
            <p>Trovò Biagi che metteva sossopra le carte del tavolino, rabbiosamente.</p>
            <p>— Scusa, che cerchi?</p>
            <p>— Un fogliolino. L'ho avuto tra le mani poco fa....</p>
            <p>— Permetti? Ti aiuto a cercare.</p>
            <p>— No, grazie! Non occorre.</p>
            <p>Intanto continuava a frugare febbrilmente.</p>
            <p>Giani, prese in mano una <seg rend="italic">pratica</seg>, finse di sfogliarla e poi
                disse:</p>
            <p>— Questo, forse?...</p>
            <p>Come vide la sua cambiale già pagata, Biagi diè uno sbalzo:</p>
            <p>— Ma, Giani!... Ma Giani! Questo è troppo!</p>
            <p>— Ti sei offeso? Ho creduto....</p>
            <p>— Grazie!... Ma è troppo!... Avevo tempo fino alle tre di domani. Grazie!... Oh! Con
                te non c'è verso!... Ora sono tuo debitore.... Ecco!... La Banca non è una
                persona.... Grazie, sì, grazie, ti dico!... Intanto, capisci.... è troppo!... Tieni
                tu la cambiale, finchè.... No! No! Giani! E' troppo!</p>
            <p>E tentò d'impedirgli che la facesse in minutissimi pezzi!</p>
            <p>Un altro sarebbe saltato al collo del generoso salvatore; ma Biagi si sentiva così
                sopraffatto da quella non richiesta gentilezza, così mortificato — diceva tra sè —
                da quella gratitudine imposta, da quella schiavitù morale che, anche dopo il
                pagamento, sarebbe durata ancora, da non accorgersi che, nonostante le belle parole
                e i: — Grazie! Grazie! — si comportava, per lo meno, da ineducato verso il buon
                Giani, rimasto là, confuso, un po' stupìto di quel contegno inatteso.</p>
            <p>— Scusa, Biagi, se mi son permesso....</p>
            <p>— Chiedi anche scusa? Ma, Giani!... Giani!...</p>
            <p>E parve gli tenesse il broncio durante i tre o quattro giorni che gli occorsero per
                trovare da uno strozzino le trecentocinquanta lire da restituirgli, lieto che per
                esse, in sei mesi, dovesse renderne cinquecentotrenta.</p>
            <p>La cosa aveva irritato tanto più Biagi quanto più insolito era l'atto di Giani,
                sempre pronto, prontissimo a rendere ai colleghi e agli amici piccoli o grandi
                servigi di qualunque sorta, all'infuori di servigi che riguardassero danaro.
                Arrivava, con alcuni, fino al prestito di dieci lire, ma se il debitore fingeva di
                scordarsene, Giani era là per rammentarglielo, protestando.</p>
            <p>— Con quella benedetta donna! Mi fa i conti addosso!</p>
            <p>Come mai ora non aveva esitato di metter fuori trecentocinquanta lire,
                spontaneamente? Forse perchè lui, Biagi, non gli aveva mai detto: Prestami due
                soldi, neppur per ischerzo? Voleva, dunque, obbligarselo a ogni costo?</p>
            <p>Più ci pensava e più Biagi diventava furibondo contro il povero Giani, dimenticando
                che quel giorno di scadenza egli era stato il suo salvatore. In certi momenti si
                accorgeva di aver torto e si proponeva di mostrarsi meno scortese, meno burbero con
                lui; ma a un nuovo atto di gentilezza — e Giani era inesauribile, era
                incorreggibile! — la soperchieria del pagamento della cambiale gli tornava alla
                gola, come cosa indigesta, quantunque già fossero trascorsi parecchi mesi.</p>
            <p>E spesso, a ogni nuova piccola cortesia, Biagi si sorprendeva a fantasticare
                brutalmente un potentissimo mezzo di sbarazzarsi di Giani, d'inimicarselo, se pure
                quell'uomo era capace di diventare nemico!</p>
            <p>Aveva trovato! Almeno, gli era parso di aver trovato, giacchè su Giani si poteva
                contare fino a un certo punto.</p>
            <p>E quella domenica che i colleghi lo avevano incontrato per via Nazionale con a
                braccetto la signora Giani e il marito dall'altro lato, e li avevano poi visti tutti
                e tre seduti a un tavolino davanti un Caffè, Biagi aveva iniziato il suo terribile
                progetto, soffocando nella coscienza ogni tentativo di anticipato rimorso, anzi
                rallegrandosi internamente di vedere che il suo progetto trovava meno ostacoli di
                quelli ch'egli non avesse immaginati.</p>
            <p>Biagi era un bell'uomo, si poteva quasi dire un bel giovane, a trentadue anni. Giani,
                che aveva due anni meno di lui, ne mostrava più di quaranta.</p>
            <p>Nel presentarlo alla moglie, Giani aveva soggiunto:</p>
            <p>— Il più gran scavezzacollo del nostro ufficio!</p>
            <p>Non era vero; ma godeva di questa fama, e Biagi lasciava dire, protestando appena con
                un oh! pieno d'ipocrisia, ogni volta che qualcuno, per adularlo, gli ripeteva quella
                frase.</p>
            <p>Giani aveva creduto a un incontro fortuito, non potendo immaginare che Biagi li
                avesse seguìti un bel pezzo e avesse già preparato quell'incontro faccia a
                faccia.</p>
            <p>— Dunque è pericoloso mostrarsi in pubblico assieme con lei!</p>
            <p>La signora Giani aveva preso un grazioso atteggiamento di paura.</p>
            <p>— Oh, signora! Si accorgerà sùbito che sono l'uomo più innocuo di questo mondo.</p>
            <p>E siccome, sorbendo il gelato, ella aveva insistito su quel pericoloso, Biagi, quasi
                sottovoce, le aveva ripetuto:</p>
            <p>— Il pericolo è.... altrove!</p>
            <p>Complimento che le aveva fatto abbassar gli occhi e abbozzare un lieve sorriso di
                modesta compiacenza.</p>
            <p>Da certe mosse, da certe parole quasi involontariamente scambiate, Biagi capì che tra
                marito e moglie non potevano esserci quelle cordiali relazioni supposte da tutti,
                vedendo la vita appartata che i Giani menavano.</p>
            <p>— Probabilmente — pensò — la povera donna è soffocata sotto il peso delle cortesie,
                delle amabilità, delle tenerezze del marito! Se è asfissiante fuori, con gli amici,
                figuriamoci che deve egli essere in casa!</p>
            <p>Era bella, fresca la signora Giani, ma un po' goffina, un po' impacciata, e con
                qualcosa di grossolano, di rozzo in certi atti, in certe espressioni della voce; ma
                per Biagi però era la moglie di Giani, quasi come dire del suo più fiero personale
                nemico, dell'opprimente, del soffocante, dell'inevitabile, gentilissimo,
                cortesissimo Giani! E questo bastava per fargli scorgere soltanto i pochi pregi
                esteriori della donna e non curarsi del resto.</p>
            <p>Tardi Biagi si avvide che invece di prendere era stato preso.</p>
            <p>La signora Giani — Làlia, come era già arrivato a chiamarla — non aveva opposto molta
                resistenza.</p>
            <p>— Fo male, lo so; ma se lo merita!</p>
            <p>Possibile? Bortolo Giani, il mellifluo, il cortesissimo, il gentilissimo era un
                brutale tiranno nell'intimità? Làlia rappresentava dunque una schiava che rompeva le
                sue catene, una vittima che prendeva la sua rivincita?</p>
            <p>E se la sentiva tremare fra le braccia come scossa da terribili presentimenti, e
                cominciava a provare anche lui certi brividi, quando Làlia sembrava di divertirsi
                nell'immaginare tranelli, nel supporre raffinate combinazioni di vendetta da parte
                del marito che, per ora, fortunatamente non si era accorto di nulla o fingeva di non
                essersi accorto di nulla.... a fine di rassicurare i colpevoli e sorprenderli quando
                meno se lo sarebbero atteso.</p>
            <p>Quel che Làlia ideava per deviare i sospetti del marito era proprio incredibile: una
                specie di corsa vertiginosa da appartamentino ad appartamentino, da camera mobiliata
                a camera mobiliata, da albergo ad albergo fuori mano.</p>
            <p>E ciò contribuiva ad accrescere per Biagi il valore della vendetta. Aveva pensato,
                quando la realtà presente era un semplice maligno progetto, aveva pensato anche alla
                tragica scena finale, alla rottura irrimediabile con cui sarebbe riuscito a levarsi
                di torno l'oppressione, il soffocamento di quell'uomo, e sarebbe stato per
                sempre.</p>
            <p>Ma ora cominciava a riflettere:</p>
            <p>— Va bene! Va bene! E quando mi sarò liberato, di lui, anche a costo di un duello —
                vado agli estremi — come dovrò poi fare per liberarmi dalla moglie?</p>
            <p>Giacchè non poteva rimanere con quel laccio al collo, laccio che cominciava ad essere
                impaccioso per le pretese, le esigenze, i capricci, le testardaggini con cui, a poco
                a poco, veniva fuori una Làlia molto diversa da quella che si era mostrata nelle
                prime settimane della loro relazione. Allora Biagi non aveva punto badato a certe
                rozzezze, a certe grossolanità; ma ora, dopo otto mesi — la cosa si era prolungata
                troppo! — la vendetta contro Giani gli sembrava comprata un po' caramente.</p>
            <p>Spesso, davanti a quell'uomo che non cessava, in tutte le occasioni, di colmarlo di
                cortesie, di gentilezze di ogni specie, Biagi si sentiva avvilito, mortificato; ma
                quasi sùbito si lasciava vincere dalla incoercibile irritazione che le troppe
                cortesie e gentilezze gli producevano, e una volta, fu sul punto di gridargli,
                davanti ai colleghi di ufficio:</p>
            <p>— Ma lo sai che cosa ho fatto? Ti ho fatto!... Ti ho fatto!...</p>
            <p>E lui stesso non sapeva com'era riuscito a frenarsi.</p>
            <p>Da qualche giorno, Biagi aveva notato certi misteriosi confabulamenti dei colleghi di
                ufficio, dai quali egli era escluso. Giani andava da un tavolino all'altro, da una
                stanza all'altra, tirava in disparte ora uno, ora l'altro dei colleghi. E siccome
                Biagi, insospettito, — aveva la coda di paglia — domandò: — Io sono scartato? —
                Giani, con aria di insolita serietà, aveva risposto: — Appunto! Appunto!
                Quantunque.... si tratti di te.</p>
            <p>— Di me? Ma io non permetto...</p>
            <p>— Permetti o non permetti...</p>
            <p>— Permetterai, fino a domattina — intervenne un collega ridendo.</p>
            <p>Si era dimenticato che il 16 di agosto avveniva il suo onomastico. Giani aveva
                organizzato una piccola festa di fiori e una colazione al <seg rend="italic">Pozzo
                    di S. Patrizio</seg>. Biagi trovò su la sua cartella un cumulo di carte da
                visita con augurii e l'invito a colazione disegnato a penna da uno dei colleghi che
                aveva pretese artistiche.</p>
            <p>Ma quando seppe che tutto questo era stato affettuosamente organizzato da Giani, fu
                preso da un incredibile impeto di collera misto a brevi scoppi nervosissimi di risa.
                Voleva protestare, e non riusciva a dir altro:</p>
            <p>— Ma.... Giani! E' troppo!... Ma, Giani!</p>
            <p>— Troppo? Troppo?... Niente a petto del servizio che tu mi hai reso!</p>
            <p>Giani lo abbracciava, lo baciava, tornava ad abbracciarlo.... E rivolto agli amici
                poi disse:</p>
            <p>— Si è preso mia moglie!... Mi ha liberato di mia moglie!... Da oggi in poi,
                ritornerò scapolo!... Non ne potevo più! Grazie, grazie, caro Biagi! Non ne potevo
                più!</p>
            <p>Biagi, pallido come un morto, stringeva i pugni, tremando da capo a piedi sentendosi
                ridicolo davanti a Giani e ai colleghi. I quali si erano guardati in faccia
                domandandosi con gli sguardi se Giani non era improvvisamente impazzito.</p>
            <p>Alcuni, per evitare un malanno, lo condussero via.</p>
            <p>— C'è un malinteso, Giani! Biagi non è capace.... E tua moglie poi....</p>
            <p>Allora Giani si sfogò rivelando che terribile donna fosse sua moglie nell'intimità:
                villana, prepotente, inesorabile, testarda, una lingua che non riposava mai, che
                assaliva da tutte le parti. Egli non sapeva spiegarsi come mai Rocco Biagi si fosse
                indotto.... E, in ogni modo, gli era grato, gratissimo di quel che gli aveva fatto,
                qualunque fosse stata la sua intenzione. Povero Biagi!... Lo compiangeva!...</p>
            <p>— Sarà difficile che se ne sbarazzi — soggiunse. — Io, per non commettere una
                enormità, ho dovuto far provvista di bontà, di cortesia, di amabilità fuori di casa;
                per distrarmi anche. Povero Biagi! Non saprò mai, mai, ringraziarlo abbastanza!...
                L'ho abbracciato e baciato sinceramente. Diteglielo, per confortarlo. E ditegli che,
                per evitare d'incontrarci in ufficio, mi son fatto mutare di sezione.</p>
            <p>Biagi non si aspettava questo strano risultato.</p>
            <p>— L'arme si è ritorta contro di me! — disse a un amico che gli accennava dalla
                lontana quello che era avvenuto. Intanto, finalmente, mi sono liberato dalle
                asfissianti cortesie del marito!</p>
            <p>Non avrebbe confessato, per puntiglio, a qualunque costo, che ora lo avrebbe
                preferito volentieri a la moglie!</p>
        </body>
    </text>
</TEI>
