<?xml version="1.0" encoding="UTF-8"?>
<?xml-model href="https://raw.githubusercontent.com/cligs/reference/master/tei/standard/cligs.rnc" type="application/relax-ng-compact-syntax"?>
<TEI xmlns="http://www.tei-c.org/ns/1.0">
    <teiHeader>
        <fileDesc>
            <titleStmt>
                <title type="main">La cassaforte di Don Fiorenzo</title>
                <title type="short">Cassaforte</title>
                <author>
                    <name type="full">Albertazzi, Adolfo</name>
                    <name type="short">Albertazzi</name>
                    <idno type="viaf">104161</idno>
                </author>
                <principal xml:id="uhk">Ulrike Henny-Krahmer</principal>
            </titleStmt>
            <extent>
                <measure unit="words">2567</measure>
            </extent>
            <publicationStmt>
                <publisher>
                    <ref target="http://cligs.hypotheses.org/">CLiGS</ref>
                </publisher>
                <availability status="free">
                    <licence target="https://creativecommons.org/licenses/by-sa/4.0/">CC BY-SA
                        4.0</licence>
                </availability>
                <date>2017</date>
                <idno type="cligs">it0003</idno>
                <idno type="url"/>
            </publicationStmt>
            <sourceDesc>
                <bibl type="digital-source"> "La cassaforte di Don Fiorenzo." <seg rend="italic">Il
                        diavolo nell'ampolla. Novelle.</seg> Project Gutenberg, <idno>38637</idno>,
                        <date when="2012-01-21">January 21, 2012</date>, <ref
                        target="http://www.gutenberg.org/ebooks/38637"
                        >http://www.gutenberg.org/ebooks/38637</ref>. </bibl>
                <bibl type="print-source"> "La cassaforte di Don Fiorenzo." <seg rend="italic">Il
                        diavolo nell'ampolla. Novelle.</seg> Milano: Fratelli Treves, Editori. <date
                        when="1918">1918</date>. Secondo migliaio. </bibl>
            </sourceDesc>
        </fileDesc>
        <encodingDesc>
            <p/>
        </encodingDesc>
        <profileDesc>
            <abstract>
                <p/>
            </abstract>
            <textClass>
                <keywords scheme="keywords.csv">
                    <term type="author-gender">male</term>
                    <term type="author-continent">Europe</term>
                    <term type="author-country">Italy</term>
                    <term type="language">Italian</term>

                    <term type="form">prose</term>
                    <term type="supergenre">narrative</term>
                    <term type="genre">short story</term>
                    <term type="genre-title">novella</term>
                </keywords>
            </textClass>
        </profileDesc>
        <revisionDesc>
            <change when="2017-11-11" who="#uhk">Initial TEI version.</change>
        </revisionDesc>
    </teiHeader>
    <text>
        <body>
            <div>
                <head>La cassaforte di Don Fiorenzo.</head>
                <p>Quando don Fiorenzo fu in fondo alla chiesa, si voltò, disse a bassa voce: —
                    Signore, ve li consegno a Voi! —; e segnatosi con la solita rapidità, uscì.</p>
                <p>Il cielo schiariva. Pallidamente, il sole intiepidiva l’aria invernale. E il
                    prete si mise a sedere sul gradino per riscaldarsi un poco al sole e quasi per
                    rischiararsi lui pure dentro, nell’animo, che una commozione strana conturbava:
                    di letizia amareggiata da un prossimo timore; di gioia impedita da una
                    persistente gravezza.</p>
                <p>— La mia cassaforte! — pensò; e sorrise. Ma il pensiero gli ricadde inerte, ed
                    egli restò a lungo così, seguendo con lo sguardo la vicenda della nuvolaglia più
                    o meno tenue, non ancora trapassata nè aperta da raggi del tutto vittoriosi.</p>
                <p>Finchè, grazie a Dio, irradiò una vivida spera.</p>
                <p>— Mille e settecentocinquanta lire riscosse allora allora, calde calde. Mille e
                    settecentocinquanta! Che somma! Che cordiale! Ah!, i quattrini, hanno proprio il
                    vigore, l’ardore d’un cordiale che risuscita! — E questa volta rise di gusto, e
                    si diede a pensare rinvigorito, infervorato, franco. Ne aveva abbastanza;
                    finalmente non avrebbe più un centesimo di debito, con nessuno al mondo!
                    Finalmente potrebbe spendere senza angustia per una veste (e si guardò la veste
                    rossigna e tignosa), per un paio di scarpe (e si guardò a quelle scarpe).
                    Finalmente potrebbe cavarsi qualche onesta voglia senza paura! No? Gli
                    arriverebbe addosso l’Americano, suo fratello, con la solita burbanza, con la
                    solita prepotenza, con i soliti assalti? — Che prete sei? Dove hai nascosti i
                    quattrini che hai riscossi da Bisaccia? Dammeli! Ne ho bisogno! Li voglio!
                    Bada!...</p>
                <p>— No! non te li dò! Trovali!; e se li trovi, prendili! Cadrai fulminato!</p>
                <p>Una pausa. Quindi don Fiorenzo rispose forte a suo fratello come l’avesse davvero
                    lì davanti, trattenuto dalla tremenda minaccia; e si sfogò, finalmente.</p>
                <p>— Che prete sono? Un prete che ha sempre fatto il suo dovere; un galantuomo,
                    sono, io, che ha sempre sofferto in lite con la miseria!</p>
                <p>Sempre! E adesso che ho quel che ho, un capitale mio, tutto mio (un biglietto da
                    mille, stupendo; uno da cinquecento, sudicio, ma stupendo anche lui; due da
                    cento, del Banco di Napoli, belli e buoni; due marenghi d’oro lucidi e sonanti
                    che consolano a toccarli, e una carta da dieci per giunta), adesso che posso
                    rifiatare, io, fratello, non ti scongiuro più a mani in croce di non rovinarmi,
                    di non sacrificarmi, di non rubarmi, e ti domando, io, a te: — Che fratello sei?
                    che cristiano sei? che uomo sei? E ti dico:</p>
                <p>Quando io digiunavo per tirar innanzi gli studi e arrivare a dir messa; quando
                    nostra madre rompeva il digiuno a fette di polenta, tu eri già in America a far
                    fortuna, e non mandavi un soldo, che è un soldo, a casa, mai; e affrettavi con
                    la tua condotta, col tuo silenzio, coi tuoi misteri, la morte di quella santa!
                    Che Dio ti perdoni! E quando sei tornato e mi hai veduto qui, nella parrocchia
                    più misera, più trista della diocesi, e mi hai veduto nelle spese e nei debiti —
                    la cascina, bruciata, da rifare; il fondo da bonificare; la vigna da ripiantare,
                    da scassare, da curare —, sei venuto forse ad aiutarmi? Ti sei dato, invece,
                    alle gozzoviglie in paese, laggiù, perchè ti credessero un gran signore e ti
                    dicessero l’Americano; ti sei mangiato, bevuto, giocato tutto. Spassi e bagordi!
                    Donnacce! Faraone e goffetto! E io non conosco nemmeno le carte! Poi, dopo: —
                    Fiorenzo, prestami cinquanta lire, cento lire! — Non le avevo: il capomastro da
                    pagare; il solfato da pagare; la banca da pagare. Povero me! E tu a
                    rimproverarmi: — Che prete sei? — A minacciarmi: — Bada che sono stato in
                    America! — Come per spiattellarmi che in America ne hai fatte di peggio. Dio ti
                    perdoni! E appena in paese ti informavano che avevo venduto qualche cosa, súbito
                    mi correvi addosso, a martirizzarmi. — Dammi i denari!</p>
                <p>Io: — No! — E me li hai portati via: più di una volta; dal canterano, di dentro
                    il pagliericcio, di sotto i mattoni. Ladro! che Dio ti perdoni.</p>
                <p>A tal punto la fosca immagine fraterna sembrava cedere, sopraffatta. Ma
                    risollevava il capo. Domandava: — Mille e settecentocinquanta franchi?</p>
                <p>— Sì! E questi non me li becchi! Questi sono in una cassaforte, mio caro, che non
                    si tocca senza tremare. Questi li ha in custodia un carabiniere che ferma le
                    mani e le gambe anche di chi è stato in America! Próvati; cadrai fulminato!
                    —</p>
                <p>Non c’era da ribattere. L’Americano sembrava allontanarsi intimidito da un sacro
                    spavento. E dileguava.</p>
                <p>Don Fiorenzo oramai si sentiva libero e tranquillo; guardò nella realtà.</p>
                <p>Gli olmi terrei e squallidi sfilavano con le vecchie braccia aperte, quasi a
                    reggere un peso grande, e reggevano due o tre esili rami. Tra gli alberi, in un
                    punto, l’acqua del rio specchiava, dentro una luce opaca, la sponda di contro:
                    scolorita; brulla. Ma sollevandosi e ondeggiando, la nebbia scopriva a poco a
                    poco tutta la costa e svelava il verde vivo del grano. E anche l’aria si mosse.
                    Lì dinanzi le foglioline dell’erba tremarono, piegarono, brillarono inargentate
                    nel riflettere il sole che or sì or no le colpivano a pieno. Le galline
                    beccavano nel fosso, tra le foglie morte, e di tanto in tanto, mentre si
                    parlavano a grassa voce, ergevano il collo e la testa, per ascoltare e
                    occhieggiare. Una balzò fuori. Bene incappottata di piume, cercò luogo da far
                    covino al sole, e, sbattute le ali, si beò della polvere che le fumava dintorno.
                    Garrivano i passeri; si chiamavano i ragazzi lontano. E una figura di donna
                    sorse improvvisa alla riva, nera e lieve quale un’ombra; si colorì nella gonna,
                    nel fazzoletto che le copriva quasi tutto il volto; e súbito disparve, per
                    ricomparire e disparir poco dopo.</p>
                <p>— L’Assunta che raccoglie la mia e la sua cena — pensò don Fiorenzo. Povera
                    vecchia! Quanto le doveva! Da anni lei e il figlio Andrea condividevano la sua
                    povertà; nè essa si lamentava: si lamentava Andrea, mal rimunerato del triplice
                    ufficio di campanaro, becchino e vignaiuolo, ma essa lo quetava dicendogli: —
                    Quando il curato ne avrà, ce ne darà, anche a noi. È un santo.</p>
                <p>Ora il curato ne aveva.... Dargliene?</p>
                <p>— Faremo un buon desinaretto il primo dell’anno — pensò don Fiorenzo con agevole
                    trapasso. — Una bella mangiatina, fra tre giorni.</p>
                <p>E sorrise, indulgente a sè stesso, alla sua debolezza. In verità, per resistere
                    alla gola aveva patito più che per ogni altra tentazione e contrizione; forse
                    perchè aveva patito tanto da ragazzo! E riebbe il senso doloroso e strano
                    d’allorchè, coi libri sotto il braccio e le mani nelle tasche vuote, si fermava
                    in città, davanti alle vetrine dei pasticcieri e alle botteghe dei fruttaioli.
                    In uno stupore avido assaporava con gli occhi, con l’anima le ignote dolcezze; e
                    quelle delizie inafferrabili gli mettevano nel sangue e nei nervi come una
                    esasperazione e quasi uno spasimo; da piangere. Più tardi aveva costrette in sè
                    voglie ben più sostanziali ma non minori. Oh un cappone arrosto! E i capponi
                    bisognava venderli. Oh i cappelletti in brodo! E il riso era la minestra dei dì
                    solenni. Oh una torta vanigliata! E grazie se gliene toccava, rare volte, alle
                    feste d’altre parrocchie!</p>
                <p>I colleghi non scorgevano che fatica egli durava a contenersi nei loro pranzi e a
                    ingoiar acquolina. Piuttosto essi lo accusavano di poca sollecitudine, di poco
                    zelo nel suo ministero.</p>
                <p>A torto? del tutto? No? Forse no. Perchè..., perchè egli non era stato abbastanza
                    sincero nel confortare gli infelici sentendosi più infelice di loro; non era
                    stato abbastanza ardente e puro nei riti essendo angustiato sempre dagli affari
                    e dai debiti, quando non erano i terrori delle cambiali in scadenza, delle
                    citazioni e dei sequestri.</p>
                <p>Maledetti i quattrini!, allora.... Ma adesso, oh!, adesso che gli ridavano la
                    pace e la gioia, eran benedetti, dentro quella cassaforte, anche
                    dall’invulnerabile custode!</p>
                <p>— Signore, mi raccomando a Voi! — ripetè don Fiorenzo; e nell’invocazione,
                    congiunse al desiderio d’essere perdonato delle sue mancanze, la piena fiducia
                    di meritar tuttavia aiuto e difesa. Quindi tornò a guardar fuori di sè.</p>
                <p>Il sole risplendeva libero, ora, d’ogni velame; con raggi vibranti di vita
                    inesausta rianimava tutte le cose intirizzite, assopite, stinte, spogliate,
                    strinate dal freddo, e ai suoi raggi correva in tutto, sensibilmente, una
                    aspettazione benefica: di fronde e foglie negli alberi, di acque chiare nel rio,
                    di fiori tra l’erba, di spiche sulla costa, di grappoli nella vigna, di opere e
                    di canti agli uomini.</p>
                <p>Potenza di Dio! Questo granellino di polvere sperso nell’infinito, che dicono sia
                    la nostra terra, come è grande!, che portenti racchiude!</p>
                <p>Quante energie! Quante creature! Quante forme diverse di erbe e di fiori, di
                    colori e profumi! quante sorgive limpide e fresche! quante messi e granaglie!
                    quante sorti di uva bianca e nera, e che vini!</p>
                <p>Nella ingenua ignoranza pareva al povero prete d’essere improvvisamente
                    illuminato quel giorno da una miracolosa rivelazione.</p>
                <p>Per la prima volta immaginava con anima partecipe la gioia del vivere in ogni
                    cosa vivente. Gli pareva di tornare nel mondo dopo esserne stato escluso fin
                    dall’infanzia, e di comprendere, di vederne solo ora le segrete leggi di armonia
                    naturale ed arcana. Mai, mai aveva riflettuto così sulle semine che riposano
                    nell’inverno e al lento sviluppo dei germi e al verzicare; mai aveva pensato che
                    le creature vegetative fossero uguali, nell’immensa voluttà dell’esistere, alle
                    animali, alle umane; e tutte uguali nell’amplesso di Dio. Mai, mai aveva pensato
                    alle forze fecondatrici e vivificatrici e pensato anche, così, all’unico palpito
                    universale, al totale amore profondo e sublime.</p>
                <p>E questo piacere che aveva adesso dalla mente e dal cuore, questa coscienza di
                    penetrazione, la quale pareggiava lui, povero prete ignorante, allo scienziato e
                    al sapiente, a poco a poco lo turbava, l’affannava come un astemio che teme di
                    inebriarsi e si inebria quasi senza volere.</p>
                <p>Ne resistè. Provò il bisogno di espandere liberamente quell’intima gioia; ebbe
                    voglia di cantare. Ma seguendo a voce sommessa la patetica cadenza dell’inno a
                    Santa Lucia, s’intenerì; dovè smettere, recitare, con la solita fretta, una
                    preghiera. E lo riprese il senso gioioso di prima: anzi più alacre, più copioso,
                    più possente. Gli pareva di sentire il fluido che nutriva le midolle arboree,
                    che a primavera dilatava le scorze e rompeva in gemme; di sentire la virtù che
                    faceva fiorire i bocci, l’irrequietudine vitale che agitava in istrida e voli i
                    passeri, la tranquillità vitale che faceva chiocciar le galline vicine a lui; e
                    sentì da lontano, impetuoso, precipitoso, avanzare il trotto di un cavallo.
                    Avanzava, avanzava. Divenne, istantaneamente, quel trotto, un galoppo furioso,
                    il rombo di cento cavalli sfrenati in una confusione enorme. Una confusione
                    enorme, dentro, nel cuore; dentro nel cervello. Un crollo, uno schianto
                    dell’universo; e il sole rosso, di sangue. — Gesummaria!</p>
                <p>Tentò d’alzarsi in piedi. Ricadde.</p>
                <milestone unit="section" rend="line"/>
                <p>L’Assunta, che rincasava con una grembiulata di duri radicchi e d’ispide
                    cicerbite, credendo che il curato dormisse, lo sgridò:</p>
                <p>— Dorme al sole? Fa male.</p>
                <p>Ma accostatasi vide meglio; e si diè a urlare:</p>
                <p>— Andrea! Andrea!</p>
                <p>.... Presto la voce della disgrazia corse dalla canonica alla prima casa; di là,
                    per tutta la parrocchia. In paese portò la notizia il medico: il quale era
                    giunto lassù quando non gli restava che constatare il decesso, per aneurisma. E
                    uno, entrando all’osteria del Gallo, annunziò:</p>
                <p>— È morto d’un accidente il curato del Palèsio.</p>
                <p>L’Americano stava giocando. Volse il capo; e rimase con le carte a mezz’aria.
                    Appena però Bisaccia, il commerciante, che mangiava in disparte, ebbe esclamato:
                    — Gli ho pagato stamattina i quattrini dell’uva e del grano, ed era tutto
                    svelto! —, l’Americano gettò le carte, si staccò dalla tavola, si raccomandò
                    all’oste:</p>
                <p>— Un cavallo, un biroccino, subito! È morto mio fratello!</p>
                <milestone unit="section" rend="line"/>
                <p>Sì: suo fratello. Là in canonica, nel letto, scorgendolo quale se riposasse queto
                    e contento, ritrasse lo sguardo; e mentre l’Assunta in ginocchio biascicava il
                    rosario e Andrea smoccolava con le dita le candele che gocciavano, l’Americano
                    tolse dal portapanni la veste e il panciotto, frugò nelle tasche, invano;
                    borbottò parole incomprensibili. Poi mise sossopra quant’era nel canterano e
                    nella cassapanca. Poi disse ad Andrea: — Aiutami!</p>
                <p>Levarono il morto dal letto e lo adagiarono su la cassapanca. Ma anche dentro al
                    pagliericcio non si trovò niente. Nè si trovò nessun mattone smosso. Allora lui,
                    il fratello, aggrottando le ciglia, chiese:</p>
                <p>— Questa mattina è venuto Bisaccia, il mercante?</p>
                <p>Era venuto.</p>
                <p>— E dove sono i quattrini?</p>
                <p>La vecchia non rispose. Il figlio rispose:</p>
                <p>— Non lo so.</p>
                <p>— Badate — disse l’altro — che saltin fuori prima di notte, o vi denuncio!</p>
                <p>E uscì a rovistare altrove.</p>
                <p>— Siamo rovinati! — mormorò Andrea. Ma la madre, guardando a don Fiorenzo:</p>
                <p>— Pregherà lui, per noi.</p>
                <milestone unit="section" rend="line"/>
                <p>L’Americano, infatti, non osò denunciarli neanche il giorno dopo.</p>
                <p>— Mio fratello — pensava — era una gazza; nascondeva tutto. Dove li avrà
                    messi?</p>
                <p>— Dove li avrà messi? — si chiedevano a vicenda la vecchia e il figliuolo —. E se
                    non si trovano?</p>
                <p>Consultavano trepidanti, l’una le amiche, l’altro gli amici.</p>
                <p>— Con sè non li ha presi — diceva Andrea.</p>
                <p>E l’Assunta:</p>
                <p>— In che rischio ci ha lasciati, se non ci avvia a trovarli!</p>
                <p>— Non ve ne mettete — rispondevano amiche e amici —. Male non fare e paura non
                    avere! — Ma tra loro.... Oh tra loro, strizzavan l’occhio e mormoravano: — Se li
                    son presi; e fan bene a tenerseli!</p>
                <p>Per poco i più arditi non gliela gettavano in faccia: — Meglio li godiate voi che
                    quel birichino!</p>
                <p>E quei poveri incolpati capirono che cosa volessero significare certe mosse di
                    spalle, certe occhiate oblique, certi sorrisi sfuggenti, certe parole finte.
                    L’Assunta piangeva e si premeva d’una mano il cuore; e Andrea scampanando,
                    zappando e vangando ribatteva, quasi a persuadere in sè ogni incredulo: — Ladro
                    io non sono mai stato! Ladro, io, non sarò mai!</p>
                <p>Nemmeno il cappellano, che era stato mandato per economo dalla Curia, súbito dopo
                    il mortorio, li consolava. Non conoscendoli, sospettava, taceva.</p>
                <p>Ma più di tutto li sgomentava il silenzio di quell’altro, del fratello. Uscito
                    dalla canonica all’entrare dell’economo, non si era più veduto lassù.</p>
                <p>.... E due giorni dopo, all’ultimo dell’anno, che faceva un gran freddo, la
                    chiesa era piena di gente. Aspettavano la messa. Quando uno udì, o credè d’udire
                    uno scalpitìo e un suono di squadroni sbattuti; e susurrò: — I carabinieri!</p>
                <p>— I carabinieri! — susurrarono i vicini.</p>
                <p>— I carabinieri! — avvertirono di panca in panca.</p>
                <p>L’Assunta impallidì; gemè forte: — Signore! e Andrea, che per servir la messa
                    accompagnava il prete dalla sagrestia, fu assalito da un tremito convulso.
                    Intanto alcune donne si inginocchiarono alla balaustra per ricevere la
                    Comunione.</p>
                <p>E il prete sale il gradino, depone il calice sull’altare, apre il tabernacolo, si
                    volta a segnar nell’aria, con la mano, la croce: ricorda ad Andrea che deve
                    recitare il <seg rend="italic">Confiteor</seg>. Ed ecco; il prete si volta
                    ancora, tende il braccio a trar fuori dal tabernacolo la pisside; ma.... Che è?
                    che non è? Un cartoccio. Cade sull’altare, si apre: una di qua, una di là, due
                    cose lucide scappan via, in terra, sonando. Monete? Marenghi? Che è? che non
                    è?</p>
                <p>— Miracolo! — esclama Andrea, più bianco in faccia che la sua cotta.</p>
                <p>E le donne che sorreggono l’Assunta esclamano:</p>
                <p>— Miracolo! Miracolo!</p>
                <p>E tutti, in punta di piedi, ansiosi:</p>
                <p>— Miracolo! Miracolo! I quattrini di don Fiorenzo!</p>
                <milestone unit="section" rend="line"/>
                <p>Ricuperato l’onore, l’Assunta e Andrea si rallegrarono come fossero essi gli
                    eredi del curato.</p>
                <p>Solo, si sentivano in credito verso l’Americano appunto per quanto li aveva fatti
                    soffrire; e quando poi egli tornò a prendere le cose dell’eredità,
                    coraggiosamente gli dissero che da anni non avevano avuto nulla da don Fiorenzo.
                    Domandare era lecito: la carità di un centinaio di franchi.</p>
                <p>Ma l’Americano li guatò stupito.</p>
                <p>— Oh non ne avete avuto abbastanza del miracolo? </p>
            </div>
        </body>
    </text>
</TEI>
