<?xml version="1.0" encoding="UTF-8"?>
<?xml-model href="../keywords/keywords.sch" type="application/xml" schematypens="http://purl.oclc.org/dsdl/schematron"?>
<?xml-model href="https://raw.githubusercontent.com/cligs/reference/master/tei/cligs.rng" type="application/xml" schematypens="http://relaxng.org/ns/structure/1.0"?>
<TEI xmlns="http://www.tei-c.org/ns/1.0" xmlns:cligs="https://cligs.hypotheses.org/ns/cligs">
    <teiHeader>
        <fileDesc>
            <titleStmt>
                <title type="main">Il Sacramento della penitenza</title>
                <title type="short">Sacramento</title>
                <author>
                    <name type="full">De Roberto, Federico</name>
                    <name type="short">DeRoberto</name>
                    <idno type="viaf">2468980</idno>
                </author>
                <principal xml:id="uhk">Ulrike Henny-Krahmer</principal>
            </titleStmt>
            <extent>
                <measure unit="words">2897</measure>
            </extent>
            <publicationStmt>
                <publisher>
                    <ref target="http://cligs.hypotheses.org/">CLiGS</ref>
                </publisher>
                <availability status="free">
                    <licence target="https://creativecommons.org/licenses/by-sa/4.0/">CC BY-SA
                        4.0</licence>
                </availability>
                <date>2017</date>
                <idno type="cligs">it0280</idno>
                <idno type="url">https://raw.githubusercontent.com/cligs/textbox/master/italian/short19-20/tei/it0280.xml</idno>
            </publicationStmt>
            <sourceDesc>
                <bibl type="digital-source"> "Il Sacramento della penitenza." <seg rend="italic">Documenti umani.</seg> Project Gutenberg, <idno>25182</idno>, <date when="2008-04-26">April 26, 2008</date>, <ref target="http://www.gutenberg.org/ebooks/25182">http://www.gutenberg.org/ebooks/25182</ref>. </bibl>
                <bibl type="print-source"> "Il Sacramento della penitenza." <seg rend="italic">Documenti umani.</seg> Milano: Fratelli Treves, Editori. <date when="1888">1888</date>. </bibl>
            </sourceDesc>
        </fileDesc>
        <encodingDesc>
            <p/>
        </encodingDesc>
        <profileDesc>
            <abstract>
                <p/>
            </abstract>
            <textClass>
                <keywords scheme="keywords.xml">
                    <term type="author.continent">Europe</term>
                    <term type="author.country">Italy</term>
                    <term type="author.gender">male</term>
                    <term type="text.language">Italian</term>
                    <term type="text.form">prose</term>
                    <term type="text.genre.supergenre">narrative</term>
                    <term type="text.genre">short story</term>
                    <term type="text.genre.title"/>
                </keywords>
            </textClass>
        </profileDesc>
        <revisionDesc>
            <change when="2017-11-25" who="#uhk">Initial TEI version.</change>
        </revisionDesc>
    </teiHeader>
    <text>
        <body>
            <div>
                <head>Il Sacramento della penitenza.</head>
                <div type="chapter">
                    <head>I.</head>
                    <p>La prima messa, a San Giorgio, era poco frequentata: delle donne di umile
                        condizione, in vesti dimesse, inginocchiate dinanzi alle seggiole; qualche
                        vecchio seduto sulle panchette di legno; due o tre beghine appartate in un
                        angolo, riconoscibili al pallore clorotico del viso, alla rigidità quasi
                        meccanica del gesto col quale sgranavano i loro rosarii: una trentina di
                        persone, in tutto.</p>
                    <p>La chiesa era piccola, moderna, dall'architettura semplicissima, senza
                        nessuna di quelle rarità dell'arte che attirano nelle case della preghiera
                        l'irriverente processione dei curiosi, dei <seg rend="italic">touristes</seg> con la guida sotto il braccio e il binocolo a
                        bandoliera. Le pareti, quasi nude, erano d'un candore abbagliante; il
                        pavimento, di marmo, a grandi lastre bianche e nere, aveva una lucentezza di
                        specchio; e nell'ordine rigido, nella severa nudità regnante tutt'intorno,
                        si rivelava uno spirito rifuggente da ogni pompa, sollecito solo della
                        concentrazione interiore e dell'adorazione.</p>
                    <p>Era padre Ladislao il rettore di San Giorgio, l'officiante di quell'ora
                        mattutina; e la figura del giovane ministro, austera nei semplici paramenti,
                        dalla fronte alta e spaziosa, dagli occhi ceruli, dalla carnagione delicata,
                        dalle mani bianchissime mirabilmente modellate che toccavano
                        leggerissimamente i sacri arredi dell'altare, presentava un'intima, una
                        completa corrispondenza con quell'ambiente severo e luminoso ad un
                        tempo.</p>
                    <p>San Giorgio era tutto un mondo per il padre Ladislao, l'oggetto delle sue
                        cure più assidue; e per continuare a regger quella chiesa, egli ritardava
                        volontariamente l'avanzamento che lo aspettava da molto tempo nella
                        gerarchia ecclesiastica.</p>
                    <p>L'anello piscatorio ed il pastorale sarebbero già toccati da tempo a padre
                        Ladislao Mantaldi dei principi di Valdiriva, e qualcuno andava fino a
                        predirgli il rosso cappello cardinalizio. Non erano soltanto le tradizioni
                        della grande famiglia, la sua potenza, le sue relazioni, che gli spianavano
                        così la via ai più alti gradi; era ancora, e più, la vasta intelligenza, la
                        varia cultura, lo zelo illuminato, la modestia esemplare, la purità dei
                        costumi, che facevano di questo gran signore una delle speranze della chiesa
                        napoletana. E bisognava veramente stimare irresistibile quella vocazione che
                        lo aveva fatto rinunziare, in età giovanissima, alle seduzioni del mondo,
                        alla eccelsa posizione che egli vi era naturalmente chiamato a sostenere,
                        per l'umile nera veste del seminarista. Più tardi, quando era giunta l'ora
                        di pronunziare i voti irrevocabili, quando una sua sola parola avrebbe
                        deciso dell'intera sua vita, si era creduto che egli si sarebbe arrestato
                        dinanzi alla definitiva e irreparabile rinunzia. Ma quella parola, Ladislao
                        Mantaldi l'aveva pronunziata con voce ferma e sicura; e tutto era stato
                        detto, per sempre.</p>
                    <p>Per iscoprire l'ignoto autore di un delitto, il magistrato possiede un
                        criterio ordinariamente sicuro: cercare se il delitto può avere arrecato dei
                        vantaggi, ed a chi. Coloro che si fossero rivolta una simile domanda,
                        dinanzi alla rinunzia di Ladislao Mantaldi, sarebbero stati messi sulla via
                        della verità. Dando un addio al secolo, egli primogenito, era suo fratello
                        minore che ereditava, col titolo del nobilissimo casato, i beni terrestri; e
                        la cieca passione che la principessa madre aveva per il suo secondo figlio
                        spiegava il sacrifizio che Ladislao, col suo carattere mite, ossequente,
                        rassegnato, era stato persuaso a compire.</p>
                    <p>Pronunziando i suoi voti, egli non aveva inteso però di adempiere ad una
                        semplice formalità, con una di quelle restrizioni interiori così frequenti
                        che modificano e talvolta annullano gl'impegni che noi affermiamo di
                        prendere dinanzi a noi stessi. Nella sua nuova vita, a cui l'educazione
                        religiosa disposta dalla madre lo aveva preparato del resto fin dagli anni
                        più giovani, quando le sue passeggiate, sotto la scorta d'un vecchio prete,
                        avevano per meta un antico convento, e gli stessi suoi giuochi consistevano
                        in rappresentazioni sacre; in quella sua vita Ladislao era entrato
                        interamente, senza transazioni di sorta, col fervore solo capace di attutire
                        la sorda voce che diceva la dolcezza delle gioie terrene.</p>
                    <p>Per il giovane imbevuto di precetti rigidamente impartiti, fuori di ogni
                        personale esperienza, era stato lungo tempo un argomento di sconforto il
                        ritorno frequente di questa voce, la visione ostinata di quel che egli aveva
                        già appreso a considerar come il Male. La purezza nelle azioni gli pareva
                        una cosa molto mediocre, se ad essa non avesse corrisposto quella dei
                        sentimenti, e con un terrore infinito egli si vedeva impotente non che a
                        domare, ma perfino a guidare il proprio pensiero. In questa sua dolorosa
                        incertezza, in quest'intima impotenza, egli aveva temuto di andare incontro
                        ad una perdizione eterna, ingannando gli uomini e Dio con le aspirazioni ad
                        una santità che si vedeva incapace di conseguire là dove appunto sarebbe
                        stata più meritoria, nel dominio spirituale.</p>
                    <p>Lo spirito d'analisi, grandezza e tormento dell'uomo moderno, non sarebbe che
                        un effetto della legge cattolica dell'esame di coscienza? Qualunque ne sia
                        l'origine, il certo è che esso prende, in certe nature superiori, uno
                        sviluppo esorbitante, nel quale la sottigliezza dell'indagine è in ragione
                        inversa della nettezza dei risultati. A un tale stato intimamente angoscioso
                        la lunga pratica di scendere in fondo alla propria coscienza aveva ridotto
                        padre Ladislao, quando egli era perfino arrivato a temere che quella sua
                        ingenua persuasione di indegnità potesse essere una suggestione perversa, un
                        comodo pretesto trovato per evitare la via della rinunzia e per conseguire
                        il sodisfacimento delle sue brame secrete.</p>
                    <p>Allora, la parola del vecchio maestro che aveva sorretto i suoi primi passi,
                        dell'umile prete venerato come un padre, lo aveva tratto da quell'angoscia,
                        con la dimostrazione della universalità di ciò che egli aveva creduto un
                        caso particolare, una specie di morbosa impotenza di cui egli solo si
                        trovava di essere vittima. Allora, egli aveva misurato l'abisso che separa
                        sempre l'azione dall'intenzione; aveva compresa l'irriducibilità del
                        pensiero, l'incoscienza con la quale si compiono le operazioni dello
                        spirito, e rassegnatosi quindi alle inconfessate e spesso inconfessabili
                        suggestioni della mente, la sua vocazione si era fatta più salda, più
                        sicura, col dovere che gli si tracciava ora nettamente dinanzi, di
                        illuminare le anime umane, di guidarle, di sorreggerle con tanta maggiore
                        sollecitudine quanto più grande, più naturale era la probabilità della
                        colpa.</p>
                    <p>Una reputazione di santità era il frutto di quella abnegazione; una
                        reputazione di cui egli avrebbe sorriso nel suo interno, con qualche
                        sfumatura di amarezza, se non fosse stato più forte in lui lo spirito di
                        compatimento per gli errori degli uomini.... Quel giorno, come sempre
                        allorquando egli dominava dall'altare la folla dei fedeli sparsa qua e là
                        per la chiesa, il pensiero del contrasto fra il rispetto, fra la devozione
                        un poco meravigliata che si leggevano negli sguardi di quanti lo
                        circondavano, e l'intima sfiducia di esserne veramente degno, occupava la
                        sua mente intanto che egli si preparava ai mistero dell'elevazione. Se gli
                        uomini avessero potuto leggergli nell'anima in quell'ora; se avessero potuto
                        sospettare il dubbio che vi tenzonava, intanto che egli teneva chini gli
                        sguardi sul messale e le mani congiunte in segno di adorazione?.... In quei
                        momenti, per l'attenzione stessa di cui lo faceva oggetto, il dubbio
                        s'ingigantiva; egli si persuadeva della propria indegnità, dell'ipocrisia
                        che vi era da parte sua nel presumere di farsi curatore di anime, lui che
                        aveva pel primo bisogno di esser guidato! In una rapida evocazione,
                        riprovava allora le inquietanti impressioni dell'adolescenza, quando veniva
                        di tratto in tratto nel sontuoso palazzo degli avi, e come dietro un sipario
                        intravedeva il magico spettacolo del mondo e delle sue attrattive; allora,
                        l'acuto profumo dei fiori freschi, unica nota vivace profusa su quegli
                        altari quasi nudi, gli procurava un turbamento profondo.... Un istante dopo,
                        la crisi era superata; egli aveva degli slanci interiori di sommessione, di
                        sacrifizio, che lo redimevano ai proprii occhi; mentre l'ostia si alzava, in
                        un nembo d'incenso, egli si prostrava con lo spirito, si faceva umile, si
                        annichiliva, e nel suo volto non si leggeva più che una pietosa serenità....
                    </p>
                </div>
                <div type="chapter">
                    <head>II.</head>
                    <p> La messa era finita. Come le sacramentali parole furono pronunziate, si
                        levarono per la piccola chiesa dei rumori diversi: urti di sedie rimosse,
                        stropiccii di passi; e padre Ladislao, passato nella sacrestia, si disponeva
                        a spogliarsi dei suoi paramenti. Ad un tratto, il giovane seminarista che
                        aveva servito l'uffizio e che si era attardato in chiesa, venne a
                        raggiungerlo con un'animazione nel bel volto bianco dagli occhi
                        intelligenti.</p>
                    <p>--Padre Ladislao,--diss'egli, mostrando col braccio disteso la porta di legno
                        scolpito a bassorilievi,--vi è in chiesa una signora, una signora entrata a
                        momenti, che domanda di lei, per confessarsi....</p>
                    <p>--Ebbene?</p>
                    <p>--Che cosa debbo dirle?</p>
                    <p>--Che vengo subito.</p>
                    <p>Il seminarista scomparve, intanto che padre Ladislao finiva di rivestirsi,
                        con una lentezza un poco in contraddizione con la sua risposta. In verità,
                        egli non si sentiva molto disposto alla confessione quel giorno; il suo
                        spirito non aveva la necessaria lucidità, delle nebbie erranti lo velavano.
                        Nondimeno, come fu pronto, rientrò in chiesa. Si era avanzato di qualche
                        passo appena, quando scorse la donna inginocchiata accanto ad un pilastro,
                        col velo nero come la veste gettato sulle spalle. Egli stese a un tratto un
                        braccio tremante, quasi in cerca di un appoggio, e si scolorì rapidamente in
                        viso.</p>
                    <p>Vistolo, ella gli s'era avvicinata, prendendogli una mano e portandola alle
                        labbra, prima ancora che egli avesse potuto pensare di opporsi a
                        quell'atto.</p>
                    <p>--Padre, se non la disturbo....</p>
                    <p>Era lei, la sua figura, la sua voce!... Il suo lontano sogno di giovanotto
                        improvvisamente riapparso, con l'intensità della vita stessa, col materiale
                        contatto di quelle labbra che gli bruciavano la mano, malgrado egli tentasse
                        di cancellarne con l'altra l'impronta.... Come mai la tentazione delle sue
                        notti lontane gli veniva ancora dinanzi, quand'egli giudicava di averla
                        domata per sempre? E che cosa voleva da lui, che aveva saputo custodire nel
                        più profondo dell'anima il proprio secreto?</p>
                    <p>--<seg rend="italic">Confiteor</seg>....</p>
                    <p>Ma egli non poteva confessarla! Non poteva confessare nessuno, e lei tanto
                        meno! Egli era un uomo, debole, cieco, turbato, malfermo come tutti gli
                        uomini, ed in quel momento d'affanno più di tutti gli altri! Perchè metterlo
                        dunque alla prova; e quale mostruoso sacrilegio doveva compirsi sotto quel
                        confessionale, nella casa del Signore?...</p>
                    <p>Nessuno di quei varii sentimenti tumultuanti in lui si poteva rivelare alla
                        donna. Accasciata in ginocchio sulla predellina, dietro la piccola finestra
                        tutta simmetricamente forata, ella cominciava a parlare con voce rotta
                        dall'emozione, cercando stentatamente le parole, con frequenti reticenze
                        piene di turbamento. Ella diceva i pericoli che la insidiavano, l'abisso
                        della colpa che le si spalancava dinanzi, che le dava le vertigini, e che
                        l'attirava.... Unita contro la propria volontà ad un uomo che non amava,
                        ella non era libera di soffocare la voce del cuore; poi, ella sapeva tutta
                        la gratitudine di cui quell'uomo che le aveva dato il suo nome ed il suo
                        affetto--il padre di sua figlia--era degno; la gratitudine, sì, qualcosa di
                        più del dovere.... ed ella si sentiva dilaniar l'anima, e la sua pace era
                        perduta, ed invocava una parola che la reggesse in quella lotta di tutti
                        gl'istanti, tanto più atroce quanto più intima.</p>
                    <p>--Padre, o padre! voi che tutti venerano come un santo, voi che passate pel
                        mondo sorretto da una forza divina, datemi voi un aiuto.... Io non ho
                        nessuno accanto a me; non ho più mia madre; mia figlia è lontana, chiusa in
                        un lontano convento.... Ditemi voi, padre, come vincere in questa
                        guerra....</p>
                    <p>Dietro la sottile parete di legno traforato, rispose la voce del confessore,
                        leggermente velata:</p>
                    <p>--L'aiuto che altri può dare non è mai così efficace come quello prestato
                        dalla propria coscienza. È ad essa che bisogna domandarlo; essa non lo nega
                        mai fin quando è viva. E che sia viva, lo prova questa confessione, il
                        contrasto provato, il pentimento prima della colpa....</p>
                    <p>Ella balbettò:</p>
                    <p>--È orribile!... È orribile!</p>
                    <p>La voce tacque un istante, un rapido istante; poi riprese:</p>
                    <p>--Fin quando la colpa ispira quest'orrore, non bisogna disperare. Vi sono
                        delle leggi che regolano tutto: il mondo materiale come il mondo spirituale,
                        l'universo come la vita. Tutto ciò che offende la legge è condannato
                        naturalmente a perire; la colpa porta con sè il gastigo immancabile.</p>
                    <p>--O padre, basterà dunque astenersi dal peccare per paura della
                        punizione?</p>
                    <p>---Bisogna ancora alzar gli sguardi in alto.... ma non tutti ne sono
                        capaci.</p>
                    <p>Vi era una impercettibile intonazione di durezza nella voce che aveva
                        pronunziate quelle parole e che, subito dopo, si era spenta. La donna aveva
                        preso a respirare affannosamente, rovesciando un poco la testa, come in
                        cerca d'aria. Poi, riavvicinandosi alla finestrella, nascondendosi la faccia
                        tra le mani, mormorò rapidamente:</p>
                    <p>--Misericordia.... misericordia di me! Perdono, Signore, pietà!...</p>
                    <p>Un silenzio di qualche momento, durante il quale non si sentiva altro che il
                        respiro affannoso della penitente. Dall'interno del confessionale, nessun
                        segno di vita, come fosse deserto. Poi, una voce ne uscì, più profonda, più
                        velata, trasformata così che non pareva più quella di prima.</p>
                    <p>--Nessuno domanda invano pietà, nessuno si rivolge invano alla eterna
                        misericordia. Il pentimento è il lavacro di tutti gli errori; il ritorno
                        dell'anima che minacciò di smarrirsi è ancor più festeggiato tra gli
                        eletti....</p>
                    <p>La voce si faceva a poco a poco sempre più fievole, si spegneva, moriva.</p>
                    <p>Ella si passava ora una mano sulla fronte ardente, ne scostava nervosamente i
                        riccioli dei bruni capelli.</p>
                    <p>--Sì, sì; io sono colpevole, più di quanto ho detto,--balbettava
                        ansiosamente.--Io non ho detto tutto, e questa è una nuova colpa.... Il peso
                        del mio secreto mi soffoca, mi toglie il respiro.... Ho giurato a due
                        uomini..., ad uno dinanzi alla legge umana e divina; all'altro dinanzi alla
                        mia coscienza.... E non debbo, mio Dio! ingannar l'uno, e non posso
                        scordarmi dell'altro!... Come ho resistito, quante volte ho pregato il
                        Signore di darmi quella forza che a poco per volta mi è venuta mancando,
                        quante volte ho invocato la generosità di quell'uomo sempre più
                        insistente....</p>
                    <p>La voce disse, duramente:</p>
                    <p>--Non bisogna contare sulla generosità degli uomini.</p>
                    <p>--Ah, sì! è stato forse questo il mio errore; è per questo che mi sono
                        sentita trascinare sempre più vicino all'orlo della colpa, da rasentarlo....
                        da esser considerata come perduta.... Ah, che dolore e che vergogna,
                        all'accusa menzognera! Perchè non è vero, padre! perchè se ho peccato col
                        pensiero, non ho peccato con le opere!... E non esser creduta! E non aver
                        nessuno al mio fianco, dinanzi a cui piangere le lacrime dell'innocenza e
                        del rimorso; dover comporre una maschera di serenità dinanzi all'uomo che ho
                        offeso: non trovarmi accanto mia figlia... Io piangerei dinanzi ad essa, ma
                        non sarei costretta ad arrossire; lo giuro a Dio, sulla mia salute
                        eterna.... Padre.... Padre, mi ascoltate voi?</p>
                    <p>La voce rispose, dolce e lieve:</p>
                    <p>--Ti ascolto, figlia mia, come ti ascolta tua madre di lassù....</p>
                    <p>Allora, ella ruppe pianamente in pianto. Gli occhi aridi, le guancie ardenti,
                        erano tutti irrorati dalle lacrime, l'eccitazione dello spirito trambasciato
                        si risolveva in quella crisi benefica.</p>
                    <p>--Madre mia!... Madre mia!... Che buona parola!... Come fa bene poter
                        piangere!... Sarò dunque perdonata?...</p>
                    <p>--Sempre che ne avrai la speranza....</p>
                    <p>--Il pianto non è dunque una debolezza, se io mi sento ora più forte di
                        prima, più disposta ad uscir vincitrice dalla lotta?... Che bene mi avete
                        fatto, padre mio!...</p>
                    <p>--Bisogna guardarsi dall'eccesso della fiducia dopo l'eccesso dello
                        sconforto. A sostenerti, riprendi tua figlia presso di te; il posto delle
                        figlio è accanto alle madri. Pensa che essa penserà a te, come tu oggi pensi
                        a tua madre; pensa che l'amore, l'odio, l'ambizione, l'invidia, tutte le più
                        forti passioni finiscono prima di noi, e che, quando tutto è finito, una
                        cosa resta: la soddisfazione del dovere compiuto....</p>
                    <p>Parlava ancora, sotto voce, con una grande dolcezza, che ella io
                        interruppe:</p>
                    <p>--Sì, è vero, è giusto!... Grazie, padre; grazie del bene che mi avete
                        fatto.... E potrò ancora ricorrere a voi?</p>
                    <p>--Ogni volta che ne avrai bisogno.</p>
                    <p>Ella restò ancora un poco in orazione; poi si levò, traversò lentamente la
                        chiesa, bagnò le dita nella pila dell'acqua santa, si curvò ancora
                        voltandosi, ed uscì. </p>
                </div>
                <div type="chapter">
                    <head>III.</head>
                    <p> Il seminarista, che aveva finito di mutare le tovaglie degli altari per la
                        prossima festa, vedendo che padre Ladislao non usciva ancora dal
                        confessionale, si avviò verso di lui.</p>
                    <p>Al rumore di quel passo, il confessore venne fuori. Era straordinariamente
                        pallido in viso, ed aveva uno sguardo incerto che fece chiedere al piccolo
                        chierico:</p>
                    <p>--Padre, la confessione l'ha stancato?</p>
                    <p>--No, no....</p>
                    <p>--Allora, si fa oggi la prova della cantata?</p>
                    <p>--Domani, Luigi; dirai che vengano domani. Oggi ho qualche cosa da fare.</p>
                    <p>Diede ancora alcune disposizioni; poi uscì, dirigendosi verso la città alta.
                        Camminava rapidamente, col capo chino, senza guardare nessuno. In breve, si
                        lasciò dietro le ultime case, ed avanzò per l'erta della collina. Gli alberi
                        proiettavano il loro verde tenero sull'azzurro del mare; un mare tranquillo
                        come un lago, popolato qua e là di stormi di piccole vele. La strada, nei
                        suoi zig-zag, rasentava l'orlo della scoscesa, difesa soltanto da un basso
                        parapetto, e l'occhio, di lì, dominava l'abisso.</p>
                    <p>Padre Ladislao procedeva sempre con passo eguale. A volte, un alitare più
                        forte della brezza gli avvolgeva fra le gambe la nera veste, impacciando il
                        suo andare. Egli sostava un momento, portava una mano al cappello e spingeva
                        uno sguardo lontano, all'orizzonte. Giunto finalmente dinanzi ad un cancello
                        arrugginito fra due pilastri di mattoni dai quali l'intonaco era quasi tutto
                        scomparso, lo spinse, ed entrò nel grazioso podere, piantato a vigne dalla
                        rigogliosa vegetazione. Sulla piccola spianata della casetta, all'ombra
                        d'una tettoia, un prete vecchissimo stava seduto sopra una poltrona di
                        cuoio, reggendo un breviario con le mani scarne. Come i passi si
                        avvicinavano sempre più, egli volse un poco il capo, e posando il libro
                        sulle ginocchia, con le mani stese verso l'arrivante ed una espressione di
                        letizia nello sguardo, esclamò:</p>
                    <p>--Ladislao, ragazzo mio!...</p>
                    <p>Il nuovo venuto prese una di quelle mani, la portò alle labbra e la baciò.
                        Poi, curvandosi un poco, quasi in ginocchio e con la testa bassa:</p>
                    <p>--Padre,--disse,--sono venuto per confessarmi.</p>
                </div>
            </div>
        </body>
    </text>
</TEI>